[
  {
    "date_published": "2024-11-11T00:58:36",
    "date_modified": "2024-11-11T00:58:36",
    "author": "বাসস",
    "category": "বাংলাদেশ",
    "tag": [
      "প্রধান উপদেষ্টা",
      "জলবায়ু পরিবর্তন",
      "জলবায়ু",
      "সম্মেলন"
    ],
    "title": "কপ ২৯ সম্মেলনে যোগ দিতে আজারবাইজানে যাচ্ছেন প্রধান উপদেষ্টা",
    "url": "https://www.prothomalo.com/bangladesh/om6l393h1v",
    "content": "অন্তর্বর্তী সরকারের প্রধান উপদেষ্টা ড. মুহাম্মদ ইউনূস কপ ২৯ জলবায়ু সম্মেলনে যোগ দিতে সোমবার আজারবাইজানের রাজধানী বাকুতে যাচ্ছেন। বাংলাদেশ বিমানের একটি ফ্লাইটে তিনি ঢাকা ত্যাগ করবেন। প্রধান উপদেষ্টার প্রেস সচিব শফিকুল আলম বাসসকে এ তথ্য নিশ্চিত করেছেন। তিনি বলেন, জলবায়ু সম্মেলনে যোগ দিতে প্রধান উপদেষ্টা ১১ থেকে ১৪ নভেম্বর আজারবাইজানে রাষ্ট্রীয় সফর করবেন। প্রেস সচিব জানান, সফরে প্রধান উপদেষ্টা ব্যস্ত সময় পার করবেন। জলবায়ু ঝুঁকিপূর্ণ দেশগুলোর মধ্যে বাংলাদেশ অন্যতম। বাকুতে নিজেদের দাবিদাওয়া এবং জলবায়ু পরিবর্তনের কারণে বাংলাদেশ যে ক্ষতির সম্মুখীন হচ্ছে, সেসব বিষয় তিনি বিশ্ববাসীর কাছে তুলে ধরবেন। শফিকুল আলম বলেন, ইউনূস কপ ২৯ জলবায়ু সম্মেলনের বিভিন্ন ফোরামে বক্তব্য দেবেন এবং সেখানে অংশগ্রহণকারী গুরুত্বপূর্ণ ব্যক্তিদের সঙ্গে তাঁর বৈঠক হওয়ার কথা রয়েছে। বাংলাদেশ যে বিশ্ব জলবায়ু পরিবর্তন মোকাবিলায় অগ্রণী ভূমিকা পালন করে যাচ্ছে, সেটিও তুলে ধরা হবে এ সম্মেলনে। ছাত্র-জনতার অভ্যুত্থানের মুখে গত ৫ আগস্ট আওয়ামী লীগ সরকারের পতনের পর গত ৮ আগস্ট অন্তর্বর্তী সরকারের দায়িত্ব নেওয়ার পর এটি ড. ইউনূসের দ্বিতীয় বিদেশ সফর। তাঁর প্রথম সফর ছিল নিউইয়র্কে জাতিসংঘের ৭৯তম সাধারণ অধিবেশন উপলক্ষে।"
  },
  {
    "date_published": "2024-11-11T04:00:00",
    "date_modified": "2024-11-11T04:00:00",
    "author": "ফেরদৌস ফয়সাল",
    "category": "ইসলাম",
    "tag": [
      "ইসলাম",
      "মক্কা",
      "সাফা মারওয়া"
    ],
    "title": "দারুল আরকাম ছিল মুসলমানদের আশ্রয়স্থল",
    "url": "https://www.prothomalo.com/religion/islam/kjw2clicz0",
    "content": "দারুল আরকাম মানে আরকামের ঘর। ঘরটির অবস্থান ছিল মক্কার সাফা পাহাড়ের কাছে। সাফা ও মারওয়ার মাঝখানে সাঈ করার সময় বাড়িটির দরজার সামনে দিয়ে যেতে হতো। আব্বাসি খলিফা আবু জাফর আল মনসুরের সময় পর্যন্ত বাড়িটি অবিকৃত ছিল। এর পর আল-আরকামের এক প্রৌত্র আবদুল্লাহ ইবনে উসমান কারাগার থেকে মুক্তি পেতে তাঁর ভাগের অংশ খলিফা মনসুরের কাছে ১৭ হাজার দিনারে বিক্রি করে দেন। খলিফা মনসুরের পর খলিফা মাহদী এ বাড়ি দান করেন। তিনি বাড়িটির পুরোনো কাঠামো সংস্কার করেন। এভাবে বেশ কিছু হাত বদল হয়ে যুগে যুগে বাড়িটির পরিবর্তন সাধিত হতে থাকে। ধীরে ধীরে এক সময় বাড়িটি নিশ্চিহ্ন হয়ে যায়। ইসলামের সংকটপর্বে দারুল আরকাম ছিল রাসুল (সা.) ও মুসলমানদের আশ্রয়স্থল। সেটি হয়ে উঠেছিল ওহি নাজিলেরও অন্যতম স্থান। বাসাটির মালিক ছিলেন আল-আরকাম ইবনে আবিল আরকাম (রা.)। দারুল আরকাম বা আরকামের বাড়ির কথা উল্লেখ না করে ইসলামের প্রথম পর্যায়ের ইতিহাস আলোচনা করা সম্ভব নয়। ইসলামের প্রতিষ্ঠার ক্ষেত্রে এ বাড়ির ভূমিকা অনন্য। নবুয়তের প্রথম দিকে ইসলামের বুনিয়াদি শিক্ষা ও ইবাদতের নিয়মনীতি এখানে শেখানো হতো। সে সময় অল্প যে কজন ইসলাম গ্রহণ করেছিলেন, তাঁরা এ বাসায় রাসুল (সা.)–এর সঙ্গে মিলিত হতেন। উমর ইবনে খাত্তাব (রা.) এ বাড়িতে ইসলামের ঘোষণা দেন। আল-আকরামের জন্ম ৫৯৭ খ্রিষ্টাব্দে। জাহেলি যুগের আরবে তিনি বিশেষ মর্যাদা ও ক্ষমতার অধিকারী ছিলেন। ইসলামপূর্ব যুগে রাসুলুল্লাহ (সা.)–এর নেতৃত্বে মক্কায় ‘হিলফুল ফুজুল’ নামে যে কল্যাণ সংঘ প্রতিষ্ঠিত হয়েছিল, আরকাম ছিলেন তাঁর অন্যতম সদস্য। তাঁর দাদা ছিলেন মক্কার একজন নেতা। আরকাম (রা.) ১১–১২ জনের পরই ইসলাম গ্রহণ করেন। মুসলিমদের অবস্থা সে সময় সংকটজনক। মক্কার অবিশ্বাসীরা চাচ্ছিল, শক্তি অর্জনের আগেই ইসলামের আন্দোলনটিকে নিশ্চিহ্ন করে দিতে। আরকাম (রা.)–এর ইসলাম গ্রহণের পর তাঁর বাড়িটি মুসলিমদের পরামর্শ ও প্রশিক্ষণকেন্দ্রে পরিণত হয়। রাসুল (সা.) এখানে ইসলামে আসা নতুন মুসলমানদের সঙ্গে একত্র হয়ে বৈঠক করতেন। রাসুল (সা.) ব্যক্তিগত যোগাযোগের মাধ্যমে এখান থেকে ইসলামের দাওয়াত দিতেন। উমর (রা.) ইসলাম গ্রহণের পর ঘর থেকে বেরিয়ে প্রকাশ্যে ইসলামের দাওয়াত ও শিক্ষাদান শুরু হয়। মুসলমানরা আরকামের বাসা থেকে বের হয়ে মসজিদে হারামে বিক্ষিপ্তভাবে ছড়িয়ে পড়েন। আবু বকর (রা.) কাবা প্রাঙ্গণে উপস্থিত কুরাইশদের সম্বোধন করে ইসলামের দাওয়াত তুলে ধরতেই আবু বকরের ওপর তারা হামলা করেছিল। এভাবে মক্কায় প্রকাশ্যে ইসলামের দাওয়াত দেওয়ার সূচনা। নবুয়তের ১৩তম বছরে মক্কার অন্য মুসলমানদের সঙ্গে আল-আরকাম (রা.) মদিনায় হিজরত করেন। এর পর মদিনায় স্থায়ীভাবে থাকার সময় মক্কার ঐতিহাসিক এই বাড়িটি সন্তানদের জন্য ওয়াকফ করে যান। আল-আরকাম (রা.) বদর যুদ্ধে অংশ নিয়েছিলেন। এ যুদ্ধের জন্য রাসুল (সা.) তাঁকে ‘আল-মারজুবান’ নামের একটি তলোয়ার দিয়েছিলেন। সততা ছিল আরকাম (রা.)–এর চরিত্রের বিশেষ বৈশিষ্ট্য। রাতের ইবাদতের প্রতি ছিল তাঁর প্রবল আকর্ষণ। ৮৩ বছর বয়সে তিনি মদিনায় ইন্তেকাল করেন। তাঁর অসিয়ত অনুযায়ী সাদ ইবনে আবি ওয়াক্কাস (রা.) তাঁর জানাজা পড়ান। মদিনার জান্নাতুল বাকি কবরস্থানে তাঁকে দাফন করা হয়।"
  },
  {
    "date_published": "2024-11-11T02:16:57",
    "date_modified": "2024-11-11T02:16:57",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "প্রযুক্তি",
      "আইসিটি",
      "সাইবার অপরাধ",
      "মো. নাহিদ ইসলাম"
    ],
    "title": "সাইবার বুলিং বন্ধে সরকার আলাদা ফ্রেমওয়ার্ক তৈরি করছে: নাহিদ ইসলাম",
    "url": "https://www.prothomalo.com/bangladesh/5juz721cbj",
    "content": "ডাক, টেলিযোগাযোগ ও তথ্যপ্রযুক্তি উপদেষ্টা মো. নাহিদ ইসলাম বলেছেন, মেয়েদের সাইবার বুলিং বন্ধে আলাদা ফ্রেমওয়ার্ক তৈরি করছে অন্তর্বর্তী সরকার। যুক্তরাষ্ট্রভিত্তিক অলাভজনক প্রতিষ্ঠান কার্টার সেন্টারের একটি প্রতিনিধিদলকে তিনি এ কথা বলেন। রোববার রাজধানীর আগারগাঁওয়ে আইসিটি টাওয়ারে নাহিদ ইসলামের সঙ্গে সাক্ষাৎ করে কার্টার সেন্টারের প্রতিনিধিদল। মন্ত্রণালয়ের জনসংযোগ শাখা থেকে পাঠানো এক সংবাদ বিজ্ঞপ্তিতে এ তথ্য জানানো হয়েছে। এ সময় কার্টার সেন্টারের সিনিয়র অ্যাডভাইজার জেনি কে লিংকন বলেন, তথ্য অধিকার আইন প্রয়োগের মাধ্যমে বাংলাদেশের নারীরা কীভাবে তাঁদের জীবনমানের উন্নয়ন ঘটাতে পারেন, সে বিষয়ে তাঁরা কাজ করছেন। নাহিদ ইসলাম বলেন, জুলাই-আগস্ট অভ্যুত্থান ছাত্রদের মাধ্যমে সৃষ্টি হয়েছে। এ আন্দোলনে মাঝপথে ইন্টারনেট বন্ধ করে গুম ও খুনের তথ্য গোপন করে জনগণের তথ্য প্রাপ্তির অধিকার ক্ষুণ্ন করা হয়েছে। বাংলাদেশে আর কেউ যেন এভাবে ইন্টারনেট বন্ধ করে মানুষের তথ্য প্রাপ্তির অধিকার ক্ষুণ্ন করতে না পারে, সে বিষয়ে অন্তর্বর্তী সরকার কাজ করছে। উপদেষ্টা বলেন, ‘ডিজিটালাইজেশনের নামে বিগত ফ্যাসিস্ট সরকার ব্যাপক অনিয়ম–দুর্নীতি করেছে; ফলে মানুষ কাঙ্ক্ষিত সুফল পায়নি। সে ক্ষেত্রে একধরনের ডিজিটাল ডিসক্রিমিনেশন (বৈষম্য) তৈরি হয়েছে, আমরা তা দূর করতে চাই। বাংলাদেশের মানুষের ডিজিটাল লিটারেসি দরকার। এ জন্য প্রয়োজনীয় প্রশিক্ষণ এবং জনসচেতনতা বৃদ্ধির জন্য অন্তর্বর্তী সরকার কাজ করছে।’ জেনি কে লিংকন বলেন, জনগণ তথ্য পাওয়ার জন্য উদ্‌গ্রীব। এ সময় তারা সঠিক তথ্য না পেলে ভুল এবং বিভ্রান্তকর তথ্য ছড়িয়ে পড়তে পারে। দেশব্যাপী বিভিন্ন তথ্য কীভাবে ছড়িয়ে দেওয়া যায়, সে বিষয়ে জানতে চান কার্টার সেন্টারের প্রতিনিধি। উপদেষ্টা বলেন, প্রতিটি মন্ত্রণালয়ে জনসংযোগ কর্মকর্তারা দেশব্যাপী তথ্য প্রচারের দায়িত্ব পালন করেন, যাঁরা তথ্য মন্ত্রণালয়ের কর্মকর্তা। দেশব্যাপী তথ্য প্রচারের এ কার্যক্রম প্রধান উপদেষ্টার কার্যালয় থেকেও পর্যবেক্ষণ করা হয়। নাহিদ ইসলাম বলেন, সংস্কারের জন্য ইতিমধ্যে যেসব কমিশন গঠন করা হয়েছে, তারা নিজস্ব ওয়েবসাইট চালু করে জনগণের মতামত সংগ্রহ করছে। এসব বিষয়ে কার্টার সেন্টারের কোনো মতামত থাকলে তা দেওয়ার জন্য প্রতিনিধিদলকে আহ্বান জানান তিনি। সাক্ষাৎকালে তথ্য ও যোগাযোগপ্রযুক্তি বিভাগের সচিব শীষ হায়দার চৌধুরী, দ্য কার্টার সেন্টার বাংলাদেশের চিফ অব পার্টি সুমনা সুলতানা মাহমুদসহ মন্ত্রণালয়ের ঊর্ধ্বতন কর্মকর্তারা এ সময় উপস্থিত ছিলেন।"
  },
  {
    "date_published": "2024-11-11T02:38:30",
    "date_modified": "2024-11-11T02:38:30",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "ঢাকা",
      "জাতীয় নাগরিক কমিটি"
    ],
    "title": "এবার পল্লবী থানা জাতীয় নাগরিক কমিটি গঠন",
    "url": "https://www.prothomalo.com/bangladesh/3b8npy1paz",
    "content": "সাংগঠনিক কাঠামো বিস্তৃতির অংশ হিসেবে এবার রাজধানীর পল্লবী থানায় কমিটি গঠন করেছে জাতীয় নাগরিক কমিটি। রোববার দিবাগত রাত পৌনে ১২টার দিকে এই কমিটি ঘোষণা করা হয়। এর আগে গত শুক্রবার যাত্রাবাড়ী ও শনিবার হাতিরঝিল থানায় জাতীয় নাগরিক কমিটি গঠিত হয়। জাতীয় নাগরিক কমিটির এক সংবাদ বিজ্ঞপ্তিতে এ তথ্য জানানো হয়। এতে বলা হয়েছে, ‘ঢাকা রাইজিং’ পল্লবী থানায় ১৩৭ সদস্যবিশিষ্ট থানা প্রতিনিধি কমিটি ঘোষণা করা হলো। জাতীয় নাগরিক কমিটির আহ্বায়ক নাসীরুদ্দীন পাটওয়ারী ও সদস্যসচিব আখতার হোসেন এই কমিটি অনুমোদন করেছেন। ছাত্র-জনতার অভ্যুত্থানে গত ৫ আগস্ট আওয়ামী লীগের দীর্ঘ সাড়ে ১৫ বছরের শাসনের অবসান ঘটে। এই অভ্যুত্থানের নেতৃত্ব দেয় বৈষম্যবিরোধী ছাত্র আন্দোলন। অভ্যুত্থানের শক্তিকে সংহত করে দেশ পুনর্গঠনের লক্ষ্যে আন্দোলনের নেতাদের উদ্যোগে সেপ্টেম্বরে যাত্রা শুরু করে জাতীয় নাগরিক কমিটি। তারা তারুণ্যনির্ভর একটি নতুন রাজনৈতিক দল গঠনের লক্ষ্যে কাজ করছে। এরই অংশ হিসেবে শনিবার থেকে থানা পর্যায়ে কমিটি গঠন শুরু করেছে তারা। এদিকে ২ নভেম্বর বৈষম্যবিরোধী ছাত্র আন্দোলনও জেলা পর্যায়ে আহ্বায়ক কমিটি গঠন শুরু করেছে। রোববার পর্যন্ত কুষ্টিয়া, চুয়াডাঙ্গা ও সুনামগঞ্জ জেলায় কমিটি ঘোষণা করেছে তারা।"
  },
  {
    "date_published": "2024-11-11T00:42:06",
    "date_modified": "2024-11-11T00:42:06",
    "author": "খেলা ডেস্ক",
    "category": "ক্রিকেট",
    "tag": [
      "বরুণ চক্রবর্তী",
      "ট্রিস্টান স্টাবস",
      "টি টোয়েন্টি ক্রিকেট",
      "ভারত ক্রিকেট দল",
      "দক্ষিণ আফ্রিকা ক্রিকেট দল"
    ],
    "title": "স্টাবস-কোয়েটজিতে ম্লান বরুণের ৫ উইকেট, সমতা ফেরাল দক্ষিণ আফ্রিকা",
    "url": "https://www.prothomalo.com/sports/cricket/smhicc2viz",
    "content": "শুধু ডাম্বুলাতেই নয়, রোববার নাটক জমেছিল ভারত মহাসাগরের ওপর পাড়ে পোর্ট এলিজাবেথেও। সেন্ট জর্জেস পার্কে স্বল্প রানের আরেকটি নাটকীয় ম্যাচে ভারতকে ৩ উইকেটে হারিয়ে সিরিজে সমতা ফিরিয়েছে দক্ষিণ আফ্রিকা। চার ম্যাচ সিরিজের দ্বিতীয় ম্যাচে ভারত করেছিল ৬ উইকেটে ১২৪ রান। ৮৬ রানে ৭ উইকেট হারালেও এক ওভার হাতে রেখেই ম্যাচটি জিতে যায় প্রোটিয়ারা। প্রোটিয়াদের জয়ের নায়ক ট্রিস্টান স্টাবস ও জেরাল্ড কোয়েটজি। ৮৬ রানে ৭ উইকেট খোয়ানোর পর ভারতীয়দের হতাশ করে অষ্টম উইকেটে ৪২ রানের জুটি গড়েন দুজন। চারে নামা স্টাবস ৪১ বলে ৪৭ রানে ও নয়ে নামা কোয়েটজি ৯ বলে ১৯ রান করে অপরাজিত ছিলেন। ভারতকে জয়ের স্বপ্ন দেখিয়েছিলেন লেগ স্পিনার বরুণ চক্রবর্তী। ৪ ওভারে ১৭ রান দিয়ে ৫ উইকেট নিয়ে ১৩তম ওভারেই দক্ষিণ আফ্রিকাকে ৬৬/৬ বানিয়ে দিয়েছিলেন বরুণ। টি-টোয়েন্টি ক্যারিয়ারে প্রথমবার ৫ উইকেট নেওয়া বরুণ হ্যাটট্রিকের সুযোগও পেয়েছিলেন। স্টাবস-কোয়েটজিরা যখন জুটি বাঁধেন ২৬ বলে ৩৯ রান দরকার দক্ষিণ আফ্রিকার। ১৭তম ওভারে অর্শদীপকে ছক্কা মেরে সমীকরণটা কিছুটা সহজ বানিয়ে ফেলেন কোয়েটজি। ওই ওভারের শেষ বলে চার মারেন স্টাবসও। ৩ ওভারে ২৫ রান, এমন সমীকরণে আবেশ খানের করা পরের ওভারের প্রথম দুই বলেই চার মারেন কোয়েটজি। ওভার শেষে ১২ বলে ১৩ রান দরকার পরে প্রোটিয়াদের। অর্শদীপের করা ১৯তম ওভারে চারটি চার মেরে সমীকরণটা মিলিয়ে ফেলেন স্টাবস। এর আগে ভারতের ইনিংসে ৪৫ বলে সর্বোচ্চ ৩৯ রান করেন অলরাউন্ডার হার্দিক পান্ডিয়া। এ ছাড়া অক্ষর প্যাটেল ২১ বলে ২৭ ও তিলক বর্মা ২০ বলে ২০ রান করেন। সিরিজের তৃতীয় ম্যাচ বুধবার সেঞ্চুরিয়নে।"
  },
  {
    "date_published": "2024-11-11T02:25:35",
    "date_modified": "2024-11-11T02:25:35",
    "author": "নিজস্ব প্রতিবেদক",
    "category": "রাজনীতি",
    "tag": [
      "রাজনীতি",
      "রাজধানী ঢাকা",
      "শহীদ নূর হোসেন",
      "বিক্ষোভ"
    ],
    "title": "জিরো পয়েন্টে দিনভর বিক্ষোভ",
    "url": "https://www.prothomalo.com/politics/mefuljuk2r",
    "content": "ক্ষমতাচ্যুত আওয়ামী লীগের কর্মসূচিকে কেন্দ্র করে শহীদ নূর হোসেন দিবসে গতকাল রোববার ঢাকায় দিনভর ছিল উত্তেজনা। রাজধানীর গুলিস্তানের জিরো পয়েন্টে বিক্ষোভ কর্মসূচির ঘোষণা দিয়েও সেখানে যেতে পারেনি দলটি। তাদের কর্মসূচি প্রতিহত করার ঘোষণা দিয়ে সেখানে একদিকে গণজমায়েত কর্মসূচি পালন করেছে বৈষম্যবিরোধী ছাত্র আন্দোলন, অন্যদিকে বিক্ষোভ দেখিয়েছে বিএনপিসহ বিভিন্ন দল ও সংগঠন। জিরো পয়েন্টের কাছে জাতীয় মসজিদ বায়তুল মোকাররমের দক্ষিণ গেটের সামনে ফ্যাসিবাদ প্রতিরোধ মঞ্চের ব্যানারে অবস্থান নেয় বৈষম্যবিরোধী ছাত্র আন্দোলন। তারা গতকাল সেখানে প্রায় সারা দিন গণজমায়েত কর্মসূচি পালন করে। পাশাপাশি জিরো পয়েন্ট থেকে অল্প দূরত্বেই আওয়ামী লীগের কার্যালয়ের সামনে বিক্ষোভ করেছেন শাহবাগ ও পল্টন থানা যুবদলের নেতা-কর্মীরা। রাশেদ খানের নেতৃত্বে গণ অধিকার পরিষদের নেতা-কর্মীসহ বিভিন্ন দল ও সংগঠনকে সেখানে বিক্ষোভ করতে দেখা গেছে। এ প্রেক্ষাপটে গতকাল জিরো পয়েন্ট ও আশপাশের এলাকায় উত্তেজনাকর পরিস্থিতি তৈরি হয়। ওই এলাকায় আওয়ামী লীগের নেতা-কর্মী সন্দেহে ৪০ জনের বেশি ব্যক্তিকে আটক করে পুলিশ। তবে বিক্ষোভকারীরা তাঁদের কাউকে কাউকে মারধর করার পর পুলিশের কাছে সোপর্দ করেছেন। এমন পরিস্থিতির মধ্যে ঢাকার মতিঝিলে বাংলাদেশ ব্যাংকের সামনে এবং জাতীয় প্রেসক্লাবের সামনের রাস্তায় আওয়ামী লীগ ও এর অঙ্গসংগঠনগুলোর কিছু নেতা-কর্মী ঝটিকা মিছিল করেছেন বলে খবর পাওয়া গেছে। গুলিস্তানের জিরো পয়েন্টে গোলচত্বরের নামকরণ করা হয়েছে শহীদ নূর হোসেনের নামে। ১৯৮৭ সালের ১০ নভেম্বর এরশাদবিরোধী আন্দোলনে নূর হোসেন বুক ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে মিছিলে নেমেছিলেন। সেদিন পুলিশের গুলিতে তিনি মারা যান। ক্ষমতাচ্যুত হওয়ার পর আওয়ামী লীগ এই প্রথম কোনো কর্মসূচি নিয়েছিল নূর হোসেনকে হত্যার দিনটিতে। দলটি সেখানে কর্মসূচি পালন করতে পারেনি। তবে বিভিন্ন রাজনৈতিক দল ও সংগঠন জিরো পয়েন্টে ফুল দিয়ে নূর হোসেনের প্রতি শ্রদ্ধা নিবেদন করেছে। পাল্টাপাল্টি কর্মসূচিকে কেন্দ্র করে জিরো পয়েন্ট ও আশপাশের এলাকায় ছিল আইনশৃঙ্খলা রক্ষাকারী বাহিনীর কঠোর নিরাপত্তাব্যবস্থা। কারও গতিবিধি সন্দেহজনক হলেই পুলিশকে তল্লাশি করতে দেখা গেছে। গোটা ওই এলাকায় গতকাল দিনভর আইনশৃঙ্খলা রক্ষাকারী বাহিনীর অবস্থান ও বর্ডার গার্ড বাংলাদেশের (বিজিবি) টহল ছিল। এ ছাড়া ঢাকার প্রধান চারটি প্রবেশমুখসহ বিভিন্ন স্থানে গতকাল সন্দেহভাজনদের আইনশৃঙ্খলা রক্ষাকারী বাহিনীকে তল্লাশি করতেও দেখা গেছে। বিশেষ করে সাভার উপজেলার আমিনবাজার ও আশুলিয়া এলাকায় মহাসড়কে তল্লাশিচৌকি বসিয়ে তল্লাশি চালিয়েছে আইনশৃঙ্খলা রক্ষাকারী বাহিনী। তল্লাশি চলাকালে সন্দেহভাজনদের জিজ্ঞাসাবাদ করা হলেও কাউকে আটক বা গ্রেপ্তার করা হয়নি বলে জানিয়েছেন ঢাকা জেলার অতিরিক্ত পুলিশ সুপার (সার্কেল) মো. শাহীনুর কবির। এদিকে ঢাকা মহানগর পুলিশের (ডিএমপি) জনসংযোগ ও গণমাধ্যম শাখার উপকমিশনার (ডিসি) মুহাম্মদ তালেবুর রহমান গতকাল বিকেলে প্রথম আলোকে বলেন, নূর হোসেন দিবসকে কেন্দ্র করে কেউ যেন বিশৃঙ্খলা করতে না পারে, সে জন্য ঢাকার বিভিন্ন এলাকায় অতিরিক্ত নিরাপত্তাব্যবস্থা নেওয়া হয়েছিল। গুলিস্তানের জিরো পয়েন্টে নূর হোসেন চত্বর থেকে ১০০ মিটার দূরত্বের মধ্যে বায়তুল মোকাররম মসজিদের দক্ষিণ গেটের অবস্থান। আওয়ামী লীগের কর্মসূচি প্রতিহত করতে গতকাল সেখানে সড়কের এক পাশ বন্ধ করে অস্থায়ী মঞ্চ তৈরি করে বৈষম্যবিরোধী ছাত্র আন্দোলন। তারা সেখানে ‘ফ্যাসিবাদ প্রতিরোধ মঞ্চের’ ব্যানারে গণজমায়েত কর্মসূচি পালন করে। দুপুর সাড়ে ১২টা থেকে বিকেল সোয়া ৪টা পর্যন্ত চলা এই কর্মসূচিতে ছাত্র-জনতার আন্দোলনে পতিত স্বৈরাচার আওয়ামী লীগে বিচারের দাবি জানানো হয়। সেখানে বক্তব্য দেন জুলাই–আগস্ট আন্দোলনে আহত ব্যক্তি, আহতদের স্বজন ও ছাত্রনেতারা। বৈষম্যবিরোধী ছাত্র আন্দোলনের আহ্বায়ক হাসনাত আবদুল্লাহ বলেন, গণহত্যার সঙ্গে জড়িতদের বিচার না হওয়া পর্যন্ত আওয়ামী লীগের জনসমক্ষে আসার অধিকার নেই। আওয়ামী লীগ নাৎসি বাহিনীর চেয়েও নৃশংস। আওয়ামী লীগকে যারা পুনর্বাসনের চেষ্টা করবে, তাদেরও প্রতিহত করা হবে। জুলাই শহীদ স্মৃতি ফাউন্ডেশনের সাধারণ সম্পাদক সারজিস আলম বলেন, শুধু ক্ষমতায় থাকার জন্য আওয়ামী লীগ দুই হাজারের মতো মানুষ হত্যা করেছে। অর্ধলাখ মানুষকে আহত করেছে। শেখ হাসিনা প্রতিটি হত্যার হুকুমদাতা, ফলে তাঁর বিচার হওয়া উচিত। গণজমায়েতে আরও বক্তব্য দেন বৈষম্যবিরোধী ছাত্র আন্দোলনের সদস্যসচিব আরিফ সোহেল, মুখ্য সংগঠক আবদুল হান্নান মাসউদ, মুখপাত্র উমামা ফাতেমা, হেফাজতে ইসলামের যুগ্ম মহাসচিব ফজলুল করিম কাসেমী, মাওলানা রফিকুল ইসলাম মাদানী, ইনকিলাব মঞ্চের আহ্বায়ক শরীফুল ইসলাম হাদী, ছাত্র ফেডারেশনের ঢাকা বিশ্ববিদ্যালয় শাখার আহ্বায়ক আরমানুল হক, ঢাকা বিশ্ববিদ্যালয়ের ছাত্রশিবিরের সভাপতি আবু সাদিক কায়েম প্রমুখ। গতকাল সকাল থেকেই নূর হোসেন চত্বরে উৎসুক জনতার ভিড় ছিল। বেলা বাড়ার সঙ্গে সঙ্গে পল্টন ও শাহবাগ থানা যুবদলের নেতা-কর্মীরা আওয়ামী লীগের কেন্দ্রীয় কার্যালয়ের সামনে অবস্থান নেন। সকাল ১০টার পর স্থানীয় যুবদলের নেতা-কর্মীরা আওয়ামী লীগের কার্যালয়ের সামনে জড়ো হয়ে বিক্ষোভ শুরু করেন। যুবদলের নেতা-কর্মীরা যখন আওয়ামী লীগের কেন্দ্রীয় কার্যালয়ের সামনে অবস্থান করছিলেন, তখন সেখানে এসে আওয়ামী লীগের সমর্থনে কথা বলার কারণে মারধরের শিকার হয়েছেন এক নারীসহ বেশ কয়েকজন। ‘শেখ হাসিনা আবার ফিরে আসবেন’—এমন কথা বলার কারণে দুপুরে একজন প্রবীণ ব্যক্তিকে মারধরের শিকার হতে দেখা গেছে। এ ছাড়া যাঁরা মারধরের শিকার হয়েছেন, তাঁদের কারও কারও পোশাক ছিঁড়ে ফেলতেও দেখা যায়। পরে তাঁদের পুলিশে সোপর্দ করা হয়। বেলা একটা থেকে বিকেল সাড়ে চারটা পর্যন্ত জিরো পয়েন্টের আশপাশের এলাকা থেকেও আওয়ামী লীগ সমর্থক সন্দেহে বেশ কয়েকজনকে আটক করে পুলিশের কাছে সোপর্দ করতে দেখা গেছে। আটক ব্যক্তিদের মারধরও করতে দেখা গেছে সেখানে বিভিন্ন সংগঠনের বিক্ষোভকারীদের। এর মধ্যে বিকেল চারটার দিকে এক যুবক জিরো পয়েন্টের কাছে দাঁড়িয়ে ছিলেন। মারধরের পর যুবলীগের রাজনীতি করেন এমন স্বীকারোক্তি দিলে তাঁকে পুলিশের হাতে তুলে দিতে দেখা গেছে। এ ছাড়া বেলা দুইটা থেকে বিকেল পাঁচটা পর্যন্ত বেশ কয়েকবার লাঠিসোঁটা হাতে আওয়ামী লীগের নেতা-কর্মী সন্দেহে বিভিন্ন ব্যক্তিকে ধাওয়া দিতে দেখা গেছে। নূর হোসেন চত্বরে আওয়ামী লীগের বিক্ষোভ কর্মসূচি ডাকার প্রতিবাদে দেশের বিভিন্ন মহানগর ও জেলায় গতকাল বৈষম্যবিরোধী ছাত্র আন্দোলনের ব্যানারে অবস্থান কর্মসূচি পালিত হয়েছে। এর মধ্যে গতকাল দুপুর ১২টা থেকে বেলা ১টা পর্যন্ত রাজশাহী নগরের সাহেববাজার জিরো পয়েন্টে আয়োজিত কর্মসূচিতে বৈষম্যবিরোধী ছাত্র আন্দোলনের নেতারা বক্তব্য দেন। প্রথম আলোর নিজস্ব প্রতিবেদক ও প্রতিনিধিদের পাঠানো তথ্যে জানা গেছে, রংপুরের লালবাগে বৈষম্যবিরোধী ছাত্র-জনতার ব্যানারে গতকাল বিক্ষোভ সমাবেশ করা হয়। বরিশালে আলাদাভাবে বিক্ষোভ সমাবেশ করেছেন ছাত্রদল ও বৈষম্যবিরোধী ছাত্র আন্দোলনের নেতা-কর্মীরা। আওয়ামী লীগের বিক্ষোভ কর্মসূচিকে দেশবিরোধী ষড়যন্ত্র আখ্যা দিয়ে সিলেট নগরের বিভিন্ন মোড়ে অবস্থান কর্মসূচি পালন করেছেন বিএনপির নেতা-কর্মীরা। এ ছাড়া নারায়ণগঞ্জ ও ঢাকার ধামরাইয়ে বিক্ষোভ মিছিল ও প্রতিবাদ সমাবেশ করেন বিএনপির নেতা-কর্মীরা। [প্রতিবেদন তৈরিতে তথ্য দিয়ে সহায়তা করেছেন সংশ্লিষ্ট এলাকাগুলোর প্রথম আলোর প্রতিনিধিরা]"
  },
  {
    "date_published": "2024-11-11T02:33:11",
    "date_modified": "2024-11-11T02:33:11",
    "author": "নিজস্ব প্রতিবেদক",
    "category": "রাজনীতি",
    "tag": [
      "আলোচনা",
      "ফ্যাসিবাদ",
      "সভা",
      "আওয়ামী লীগ"
    ],
    "title": "আ.লীগের পতন হলেও\nফ্যাসিবাদ বিলুপ্ত হয়নি",
    "url": "https://www.prothomalo.com/politics/m7ws2r4h8i",
    "content": "ফ্যাসিবাদী আওয়ামী লীগ সরকারের পতন হলেও দেশ থেকে ফ্যাসিবাদ বিলুপ্ত হয়ে যায়নি বলে মনে করেন ঢাকা বিশ্ববিদ্যালয়ের ইমেরিটাস অধ্যাপক সিরাজুল ইসলাম চৌধুরী। তিনি বলেছেন, গোটা ব্যবস্থার মধ্যে ফ্যাসিবাদ আছে। এখানে গণতন্ত্র নেই, অধিকার ও সুযোগের সাম্য প্রতিষ্ঠিত হয়নি, ক্ষমতার বিকেন্দ্রীকরণ এখানে ঘটছে না। প্রকৃত জনপ্রতিনিধিদের শাসন এখনো দূরের স্বপ্ন। বাসদের আহ্বায়ক আ ফ ম মাহবুবুল হকের সপ্তম মৃত্যুবার্ষিকীতে ‘চব্বিশের গণ–অভ্যুত্থানে বামপন্থীদের ভূমিকা এবং করণীয়’ শীর্ষক এক আলোচনা সভায় প্রধান আলোচকের বক্তব্যে সিরাজুল ইসলাম চৌধুরী এ কথা বলেন। গতকাল রোববার সকালে জাতীয় প্রেসক্লাবে এ সভার আয়োজন করে আ ফ ম মাহবুবুল হক স্মৃতি সংসদ। দেশের বামপন্থীদের অবিলম্বে যুক্তফ্রন্ট গঠন করা উচিত বলে মনে করেন সিরাজুল ইসলাম চৌধুরী। তিনি মনে করেন, সেই যুক্তফ্রন্টের আশু কর্তব্য হবে নির্বাচনে অংশগ্রহণ করা। সিরাজুল ইসলাম চৌধুরী বলেন, নির্বাচন দিয়ে বিপ্লব ঘটবে না, কিন্তু সরকারের পরিবর্তন ঘটবে। বামপন্থীরা জিতবে না, জিতলেও অল্প আসনে জিতবে। তারা ক্ষমতায় যাবে না। কিন্তু তারা যে এ দেশে আছে, তারা যে বিকল্প শক্তি, যে বিকল্প শক্তি জনগণ দেখতে চায়, সেই শক্তির একটা উত্থান দেখতে পাবে, পরিচয় দেখতে পাবে। বামপন্থীরা এর মধ্য দিয়ে প্রচার করতে পারবে তাদের মতাদর্শ। কেবল ঢাকা নয়, শহর থেকে গ্রাম—সর্বত্রই যুক্তফ্রন্ট গঠিত হবে উল্লেখ করে সিরাজুল ইসলাম চৌধুরী বলেন, তারা শক্তিশালী হয়ে উঠবে। যে ছাত্ররা এখন বিভ্রান্ত হয়ে ঘুরছে, যারা পথের সন্ধান পাচ্ছে না, তারা পথের সন্ধান পাবে। এই নির্বাচনের পর আবার যখন নির্বাচন হবে, তখন দেখা যাবে, বামপন্থীরাই প্রধান শক্তি হয়ে দাঁড়িয়েছে। পরবর্তী নির্বাচনে বুর্জোয়ারা জিতবে বলে মন্তব্য করেন সিরাজুল ইসলাম চৌধুরী। তিনি বলেন, তাদের (বুর্জোয়া) সঙ্গে প্রতিপক্ষ থাকবে ধর্মীয় মৌলবাদীরা। এরা রাজনীতিরই দুটি ধারা। সেই জায়গায় বামপন্থীদের উপস্থিত হওয়া উচিত একটা শক্তি হিসেবে। জুলাই-আগস্টে গণ–অভ্যুত্থান ঘটেছে, বিপ্লব হয়নি বলে উল্লেখ করেন জাহাঙ্গীরনগর বিশ্ববিদ্যালয়ের সাবেক অধ্যাপক আনু মুহাম্মদ। তিনি বলেন, বৈষম্যহীন বাংলাদেশের স্লোগান গণ–অভ্যুত্থানের মধ্যে আছে। গণ–অভ্যুত্থানের মধ্য দিয়ে যাদের হাতে ক্ষমতা, তাদের মধ্যে বৈষম্যবাদী রাজনীতি করার প্রবণতা বেশি। ধর্মীয়ভাবে বৈষম্য, জাতিগতভাবে বৈষম্য, শ্রেণিগতভাবে বৈষম্য, লৈঙ্গিক বৈষম্যের রাজনীতি দেখা যাচ্ছে। যাঁরা সরকারে আছেন, তাঁরা সবকিছু নতুন করে সাজাতে চান বলে মন্তব্য করেন আনু মুহাম্মদ। তিনি বলেন, পুরোপুরি নতুন তো কেউ হতে পারবে না। সেটা করতে গিয়ে একাত্তরকে ছোট করা বা একাত্তর বাদ দেওয়া, এগুলো হচ্ছে খুবই আত্মঘাতী প্রবণতা কিংবা অনৈতিহাসিক প্রবণতা। পরিবর্তন তো হতেই হবে। তার মধ্যে নতুন নতুন উপাদান আসবে। তার অর্থ এটা নয় যে আগেরটা বাতিল হয়ে গেছে। জনপন্থী রাজনীতির অভাব রয়েছে উল্লেখ করে অধ্যাপক আনু মুহাম্মদ বলেন, ‘একই শ্রেণিরই আরেক রকম অবস্থান দেখতে পাচ্ছি। ছাত্রলীগ, আওয়ামী লীগের মতোই কথাবার্তা দেখতে পাচ্ছি কিংবা ধর্মীয় ফ্যাসিবাদী গোষ্ঠীগুলোর কথাও দেখতে পাচ্ছি। এরা সবাই বৈষম্যহীন বাংলাদেশ স্বপ্নের বিরোধী। এরা তো বৈষম্যবাদী রাজনীতি করতে চাচ্ছে। এরা স্বৈরতান্ত্রিক ভাব ও ভাষা নিয়ে এসেছে।’ এ অনুষ্ঠানের সভাপতিত্ব করেন আ ফ ম মাহবুবুল হক স্মৃতি সংসদের আহ্বায়ক সাংবাদিক আবু সাঈদ খান। আরও বক্তব্য দেন প্রথম আলোর যুগ্ম সম্পাদক সোহরাব হাসান, সিপিবির সাবেক সভাপতি মুজাহিদুল ইসলাম সেলিম, সাংবাদিক মাহবুব কামাল, শ্রমিক কর্মচারী সংগ্রাম পরিষদের সমন্বয়ক হারুনুর রশীদ ভূঁইয়া প্রমুখ।"
  },
  {
    "date_published": "2024-11-11T02:10:38",
    "date_modified": "2024-11-11T02:10:38",
    "author": "বিশেষ প্রতিবেদক",
    "category": "বাংলাদেশ",
    "tag": [
      "সাংবাদিক",
      "মতপ্রকাশের স্বাধীনতা",
      "গণমাধ্যমের স্বাধীনতা"
    ],
    "title": "আরও ১১৮ জন সাংবাদিকের প্রেস অ্যাক্রিডিটেশন কার্ড বাতিল",
    "url": "https://www.prothomalo.com/bangladesh/rz1bs4j62z",
    "content": "আরও ১১৮ জন সাংবাদিকের প্রেস অ্যাক্রিডিটেশন কার্ড বাতিল করেছে তথ্য অধিদপ্তর (পিআইডি)। ৭ নভেম্বর অধিদপ্তরের প্রধান তথ্য কর্মকর্তা (চলতি দায়িত্ব) মো. নিজামুল কবীরের সই করা এক আদেশে এই সিদ্ধান্ত জানানো হয়। প্রেস অ্যাক্রিডিটেশন কার্ড বাতিল করা সাংবাদিকদের মধ্যে সম্পাদক, উপসম্পাদক, টেলিভিশনের বার্তাপ্রধানসহ বিভিন্ন পদে কর্মরত সাংবাদিকেরা রয়েছেন। এর আগে গত ২৯ অক্টোবর ২০ জন এবং নভেম্বরের প্রথম সপ্তাহে ২৯ সাংবাদিকের অ্যাক্রিডিটেশন কার্ড বাতিল করেছিল তথ্য অধিদপ্তর।"
  },
  {
    "date_published": "2024-11-11T01:43:16",
    "date_modified": "2024-11-11T01:43:16",
    "author": "খেলা ডেস্ক",
    "category": "ফুটবল",
    "tag": [
      "রিয়াল মাদ্রিদ",
      "দানি কারভাহাল",
      "সার্জিও রামোস"
    ],
    "title": "রিয়াল কি সত্যিই রামোসকে ফেরাচ্ছে",
    "url": "https://www.prothomalo.com/sports/football/6ej44aqdvt",
    "content": "রিয়াল মাদ্রিদের চোটজর্জর হওয়ার খবরটা পুরোনো। চোটের ধাক্কা সবচেয়ে বেশি লেগেছে দলটির রক্ষণভাগে। একের পর এক চোট রিয়ালের রক্ষণভাগকে একরকম অকার্যকর করে ফেলেছে। কদিন আগে রিয়াল কোচ কার্লো আনচেলত্তিও স্বীকার করেছেন রক্ষণে সমস্যার কথা। সে সময় তিনি বলেছিলেন, ‘যখন আপনার রক্ষণ দৃঢ় থাকবে না, যেকোনো মুহূর্তে পরিস্থিতি জটিল হয়ে উঠতে পারে।’ সেই জটিলতার মধ্য দিয়েই এখন যাচ্ছে ক্লাবটি। এমনিতেই তারকাবহুল আক্রমণভাগের বিপরীতে রিয়ালের রক্ষণ অনেকটাই সাদামাটা। এর মধ্যে মৌসুমের শুরুতে রিয়ালের জন্য বড় ধাক্কা হয়ে আসে দলের অন্যতম সেরা তারকা দানি কারভাহালের চোট। এরপর শনিবারের রাতের ম্যাচ দিয়ে মৌসুম শেষ গেছে এদের মিলিতাও ও লুকাস ভাসকেজের। এমনকি পরিস্থিতি একাডেমি থেকে উঠে আসা রাউল আসেনসিওকেও অভিষেক করিয়েছে দলটি। কিন্তু লম্বা পথ পাড়ি দিতে হলে এই রক্ষণভাগের ওপর ভরসা করার সুযোগ নেই। তাই পরিকল্পনায় না থাকার পরও জানুয়ারিতে নতুন ডিফেন্ডারের সন্ধানে নামতে হচ্ছে ক্লাবটিকে। জানুয়ারিতে রিয়াল যেসব ডিফেন্ডারকে পাখির চোখ করেছে, তাঁদের অন্যতম আলেক্সান্দার আরনল্ড। বেশ আগে থেকেই লিভারপুলের এই ইংলিশ ডিফেন্ডারকে নিয়ে রিয়ালের আগ্রহের কথা শোনা যাচ্ছিল। কিন্তু পরিবর্তিত পরিস্থিতিতে জানুয়ারিতেই নাকি তাঁকে কিনতে চায় মাদ্রিদের ক্লাবটি। আরনল্ড নিজেই অবশ্য বেশ চোটপ্রবণ। সর্বশেষ শনিবার রাতে ব্রাইটনের বিপক্ষে ম্যাচেও চোট নিয়ে মাঠ ছাড়তে দেখা গেছে আরনল্ডকে। ফলে যে কারণে আরনল্ডকে নিতে চাওয়া, সেই উদ্দেশ্য পূরণ হবে কি না, সে শঙ্কা থেকেই যায়। শোনা যাচ্ছে আইমেরিক লাপোর্তার নামও। ক্রিস্টিয়ানো রোনালদোর আল নাসর সতীর্থকেও নাকি মনে ধরেছে রিয়ালের। সাবেক ম্যানচেস্টার সিটি তারকাকে দিয়ে চলমান সেন্টারব্যাক সমস্যার সমাধানও নাকি দেখছে ক্লাবটি। এ ছাড়া অন্যদের মধ্যে আয়াক্সের ডাচ সেন্টারব্যাক হারোল হাটো এবং আরবি লাইপজিগের কাসেলো লুকেবাও নাকি আগ্রহের তালিকায় রয়েছে রিয়ালের। রিয়ালের সম্ভাব্য ডিফেন্ডারদের তালিকায় সবচেয়ে চমক জাগানো নাম নিঃসন্দেহে সের্হিও রামোসে। রিয়াল ও স্পেনের এই কিংবদন্তি সেন্টারব্যাক ক্লাব ছেড়েছেন ২০২১ সালে। এরপর পিএসজি ও সেভিয়া ঘুরে বর্তমানে ফ্রি এজেন্ট এই ডিফেন্ডার। দলের সংকটের সময়ে রামোসকে ফেরাতে বলেছেন সাবেক রিয়াল ডিফেন্ডার গুতি। তিনি বলেছেন, ‘এই পরিস্থিতিতে আপনাকে মার্কেটে যেতে হবে। সের্হিও রামোস বর্তমানে দলহীন। এ পরিস্থিতিতে আমি স্পষ্টত তাকে দলে দেখতে পাচ্ছি। তাকে কোনো খরচ ছাড়াই পাওয়া যাবে।’ এদিকে স্প্যানিশ সংবাদামাধ্যম মার্কা জানিয়েছে, এ মুহূর্তে রামোসকে ফেরানোর ভাবনাই নেই দলটির। ফুটবলের দলবদলে অবশ্য শেষ কথা বলে কিছু নেই। তাই শেষ পর্যন্ত কী হচ্ছে, তা জানতে আরও কিছু সময় অপেক্ষা করতে হবে।"
  },
  {
    "date_published": "2024-11-11T01:04:27",
    "date_modified": "2024-11-11T01:04:27",
    "author": "নিজস্ব প্রতিবেদক",
    "category": "রাজধানী",
    "tag": [
      "পুলিশ",
      "ডিএমপি"
    ],
    "title": "ঢাকার দক্ষিণখানে পরিত্যক্ত অবস্থায় এক‌টি গ্যাসগান উদ্ধার",
    "url": "https://www.prothomalo.com/bangladesh/capital/rkr4h11i31",
    "content": "রাজধানীর দক্ষিণখান থানা এলাকা থেকে পরিত্যক্ত অবস্থায় একটি গ্যাসগান উদ্ধার করেছে পুলিশ। রোববার সন্ধ্যায় দক্ষিণখানের মোহাম্মদ আলী মার্কেটের উত্তর পাশে একটি ময়লার স্তূপ থেকে পরিত্যক্ত অবস্থায় গ্যাসগানটি উদ্ধার করা হয়। ঢাকা মহানগর পুলিশের (ডিএমপি) গণমাধ্যম ও জনসংযোগ বিভাগ এক সংবাদ বিজ্ঞপ্তিতে এ তথ্য জানিয়েছে। দক্ষিণখান থানা সূত্রে জানা যায়, সন্ধ্যায় থানা-পুলিশ গোপন তথ্যের ভিত্তিতে জানতে পারে, মোহাম্মদ আলী মার্কেটের উত্তর পাশে ময়লার স্তূপে পরিত্যক্ত অবস্থায় একটি গ্যাসগান পড়ে আছে। পরে থানা-পুলিশের টহলদল সেখানে গিয়ে পরিত্যক্ত অবস্থায় গ্যাসগানটি উদ্ধার করে।"
  },
  {
    "date_published": "2024-11-11T01:21:50",
    "date_modified": "2024-11-11T01:21:50",
    "author": "খেলা ডেস্ক",
    "category": "ফুটবল",
    "tag": [
      "চেলসি",
      "আর্সেনাল",
      "গ্যাব্রিয়েল মার্তিনেল্লি",
      "ইংলিশ প্রিমিয়ার লিগ"
    ],
    "title": "লন্ডন ডার্বি ড্র, তিন ও চারে উঠল চেলসি ও আর্সেনাল",
    "url": "https://www.prothomalo.com/sports/football/heqcpi37hd",
    "content": "এগিয়ে গিয়েও লন্ডন ডার্বি জিততে পারল না আর্সেনাল। নগর প্রতিদ্বন্দ্বী চেলসির সঙ্গে রোববার প্রিমিয়ার লিগে ১-১ গোলে ড্র করেছে গানাররা। পেদ্রো নেতোর গোলে ১টি পয়েন্ট পেয়ে পয়েন্ট তালিকার তিনে উঠে এসেছে চেলসি। চেলসি ও লিগে টানা চার ম্যাচে জয়হীন আর্সেনাল শীর্ষ দল লিভারপুলের চেয়ে ৯ পয়েন্টে পিছিয়ে। ১১ ম্যাচে ১৯ পয়েন্ট নিয়ে চারে আর্সেনাল। সমান পয়েন্ট নিয়েও গোল পার্থক্যে তিনে চেলসি। এই ম্যাচের আগেই নটিংহাম ফরেস্ট নিউক্যাসলের কাছে হেরে যাওয়ায় ড্র করেই শীর্ষ চারে উঠেছে চেলসি ও আর্সেনাল। স্টামফোর্ড ব্রিজে মিকেল আরতেতার আর্সেনাল ৬০ মিনিটে এগিয়ে যায় গ্যাব্রিয়েল মার্তিনেল্লির গোলে। ১১ মিনিট পরে চেলসি সমতায় ফেরে নেতোর গোলে। আগস্টে উলভারহ্যাম্পটন ছেড়ে চেলসিতে যোগ দেওয়ার পর নেতো প্রিমিয়ার লিগে আজই প্রথম গোল পেলেন। ম্যাচের শুরুতেই এগিয়ে যাওয়ার সুযোগ পেয়েছিল চেলসি। কোল পালমারের ২৫ গজি শট গ্লাভসের ছোঁয়ায় বার উঁচিয়ে বাইরে পাঠিয়ে দেন গানার গোলকিপার দাভিদ রায়া। আক্রমণের চেয়ে রক্ষণকাজেই বেশি মনোযোগ দেওয়া চেলসি বেশ কয়েকবার পাল্টা আক্রমণে বিপদে ফেলে দিয়েছিল আর্সেনালকে। মেলো গুস্তো ও ননি মাদুয়েকে নষ্ট করেন সুযোগ। ৩১ আগস্টের পর চোট কাটিয়ে আজই প্রথম মাঠে ফেরা মার্টিন ওডেগার্ডে ফ্রিকিক থেকে ৩২ মিনিটে গোল করেছিলেন কাই হাভার্টজ। ভিএআরে অফসাইডের কারণে বাতিল হয় সেই গোল। ৬০ মিনিটে সেই ওডেগার্ডের থ্রু বল ধরেই গোল পেয়ে যান মার্তিনেল্লি। কিন্তু সেই গোল ১১ মিনিটই ধরে রাখতে পারে আর্সেনাল।"
  },
  {
    "date_published": "2024-11-11T01:14:09",
    "date_modified": "2024-11-11T01:14:09",
    "author": "বিবিসি",
    "category": "এশিয়া",
    "tag": [
      "জলবায়ু পরিবর্তন",
      "জলবায়ু",
      "জাতিসংঘ"
    ],
    "title": "দরিদ্র দেশগুলোর অর্থসহায়তা বাড়ানোর লক্ষ্যে শুরু হচ্ছে জলবায়ু সম্মেলন",
    "url": "https://www.prothomalo.com/world/asia/6q8faeekgh",
    "content": "আজারবাইজানের রাজধানী বাকুতে শুরু হয়েছে জাতিসংঘের জলবায়ু সম্মেলন। সোমবার থেকে শুরু হয়ে এই সম্মেলন চলবে ২২ নভেম্বর পর্যন্ত। বৈশ্বিক জলবায়ু সংকট সমাধানের লক্ষ্যে এ সময়টাতে প্রায় ২০০ দেশের শীর্ষস্থানীয় নেতারা একত্র হবেন। এবারের সম্মেলনের মূল লক্ষ্য জলবায়ু সংকটের ভুক্তভোগী দরিদ্র দেশগুলোকে আরও অর্থসহায়তা দেওয়ার পথ খুঁজে বের করা। জাতিসংঘের বার্ষিক এই জলবায়ু সম্মেলন ‘কপ’ নামে পরিচিত। এর পূর্ণরূপ ‘কনফারেন্স অব পার্টিস’। এবার বাকুতে কপের ২৯তম আসর বসেছে। ১৯৯২ সালে জাতিসংঘের ‘ইউনাইটেড নেশনস ফ্রেমওয়ার্ক কনভেনশন অন ক্লাইমেট চেঞ্জ’ চুক্তিতে স্বাক্ষরকারী প্রায় ২০০ দেশ কপের সদস্য। জলবায়ু পরিবর্তনের নেতিবাচক প্রভাব সামাল দিতে প্রতিবছর সদস্যদেশগুলোর প্রতিনিধিরা একত্র হন। জলবায়ু সংকট সমাধানে উৎসাহ দিতে কপের শুরুতে সাধারণত সদস্যদেশগুলোর প্রেসিডেন্ট বা প্রধানমন্ত্রীরা যোগ দেন। তবে এবার কয়েকটি বড় অর্থনীতি এবং সর্বাধিক কার্বন নিঃসরণকারী দেশের শীর্ষস্থানীয় নেতারা উপস্থিত থাকছেন না। তাঁদের মধ্যে রয়েছেন যুক্তরাষ্ট্রের প্রেসিডেন্ট জো বাইডেন, চীনের প্রেসিডেন্ট সি চিন পিং, ফ্রান্সের প্রেসিডেন্ট এমানুয়েল মাখোঁ ও ভারতের প্রধানমন্ত্রী নরেন্দ্র মোদি। সম্মেলনে বাংলাদেশ থেকে যোগ দেবেন অন্তর্বর্তী সরকারের প্রধান উপদেষ্টা ড. মুহাম্মদ ইউনূস। আফগানিস্তানের তালেবান সরকার প্রথমবারের মতো সম্মেলনে আমন্ত্রণ পেয়েছে। জলবায়ু সংকটের পাশাপাশি ইউক্রেন ও গাজায় চলমান যুদ্ধ এবং বৈশ্বিক অর্থনৈতিক সংকটও নেতাদের আলোচনার টেবিলে উঠবে। এবারের কপ–২৯ সম্মেলনে আলোচনার মূল বিষয় হলো অর্থ। ২০১৫ সালের প্যারিস চুক্তির আওতায় বৈশ্বিক তাপমাত্রা বৃদ্ধি ২০৩০ সালের মধ্যে ১ দশমিক ৫ ডিগ্রি সেলসিয়াসে সীমাবদ্ধ রাখার প্রতিশ্রুতি দিয়েছিলেন বিশ্বনেতারা। এ লক্ষ্যে কার্বন নিঃসরণ কমাতে এবং জলবায়ু পরিবর্তনের ক্ষতি সামলাতে ২০২৫ সাল নাগাদ উদীয়মান অর্থনীতির দেশগুলোকে নির্দিষ্ট পরিমাণ অর্থসহায়তা দিতে রাজি হয়েছিল বড় অর্থনীতির দেশগুলো। তবে এখন পর্যন্ত সেই সহায়তার পরিমাণ সন্তোষজনক নয়। আর উন্নয়নশীল দেশের তালিকায় থাকা বিপুল পরিমাণ কার্বন নিঃসরণকারী চীন ও উপসাগরীয় দেশগুলো এই সহায়তা তহবিলে অর্থ দিচ্ছে না। আরব আমিরাতে গত কপ সম্মেলনে জীবাশ্ম জ্বালানির ব্যবহার কমানোর বিষয়ে যে ঐকমত্য হয়েছিল, সেটিও এবার এগিয়ে নেওয়ার চেষ্টা থাকবে। তবে এর সফলতা নিয়ে প্রশ্ন রয়েছে। কারণ, চলতি বছর জি–২০ সম্মেলনে কিছু দেশ জীবাশ্ম জ্বালানির ব্যবহার কমানোর প্রতিশ্রুতি থেকে সরে দাঁড়ানোর আভাস দিয়েছে। আর সম্প্রতি কলম্বিয়ায় জাতিসংঘের পরিবেশ সংরক্ষণবিষয়ক আলোচনাও কোনো ঐকমত্য ছাড়া শেষ হয়েছে। যুক্তরাষ্ট্রের প্রেসিডেন্ট নির্বাচনে ডোনাল্ড ট্রাম্পের জয়ের পর জলবায়ু নিয়ে নানা আশঙ্কা দেখা দিয়েছে। আগামী ২০ জানুয়ারি তিনি ক্ষমতায় বসতে যাচ্ছেন। পরিবেশবান্ধব জ্বালানিকে তিনি বরাবরই একটি ‘প্রতারণা’ বলে উল্লেখ করেছেন। প্যারিস চুক্তি থেকেও তিনি যুক্তরাষ্ট্রকে প্রত্যাহার করে নিতে চান। ফলে জলবায়ু সহায়তা তহবিলে যুক্তরাষ্ট্রে অর্থ সরবরাহ বন্ধ হয়ে যেতে পারে। এবারের সম্মেলনে হয়তো প্রেসিডেন্ট জো বাইডেনের প্রশাসন জলবায়ু বিষয়ে ইতিবাচক পদক্ষেপ নেবে। তবে তারা এটাও জানে যে এই পদক্ষেপগুলো এগিয়ে নিতে ট্রাম্প প্রশাসন বাধ্য নয়।বিশ্বজুড়ে জলবায়ু পরিস্থিতি যখন প্রতিবছরই আরও তীব্র আকার ধারণ করছে, তখন কপ সম্মেলন সফল করাটা খুবই গুরুত্বপূর্ণ বলে মনে করছেন ইম্পেরিয়াল কলেজ লন্ডনের অধ্যাপক জোয়েরি রগেলজ। তিনি বলেন, ‘প্রতিবছর আমাদের পৃথিবী যে একটু একটু করে উষ্ণ হচ্ছে, তা থামাতে সঠিক পদক্ষেপ নেওয়ার এখনই সময়।’"
  },
  {
    "date_published": "2024-11-11T00:33:05",
    "date_modified": "2024-11-11T00:33:05",
    "author": "আহসান হাবীব",
    "category": "সাইবার–জগৎ",
    "tag": [
      "সাইবার অপরাধ",
      "সফটওয়্যার"
    ],
    "title": "জনপ্রিয় সফটওয়্যার ব্যবহারের প্রলোভনে ক্রেডিট কার্ডের তথ্য চুরি করছে স্টিলফক্স ম্যালওয়্যার",
    "url": "https://www.prothomalo.com/technology/cyberworld/9kjzg1lgm1",
    "content": "জনপ্রিয় বিভিন্ন সফটওয়্যারের বিনা মূল্যের সংস্করণ ব্যবহারের প্রলোভন দেখিয়ে কম্পিউটারে ক্ষতিকর ম্যালওয়্যার প্রবেশ করাচ্ছে একদল হ্যাকার। ‘স্টিলফক্স’ নামের ম্যালওয়্যারটির মাধ্যমে হ্যাকাররা দূর থেকে কম্পিউটার ব্যবহারকারীদের ইন্টারনেট ব্যবহারের ইতিহাস সংগ্রহসহ গোপনে ক্রেডিট কার্ডের তথ্য ও ভার্চ্যুয়াল মুদ্রা চুরি করছে। ম্যালওয়্যার ছড়ানোর এ ঘটনা শনাক্ত করেছে সাইবার নিরাপত্তা প্রতিষ্ঠান ক্যাসপারস্কি। ক্যাসপারস্কির তথ্যমতে, স্টিলফক্স নামে এক নতুন ক্ষতিকর ম্যালওয়্যারের সন্ধান পাওয়া গেছে, যা উইন্ডোজ অপারেটিং সিস্টেম চলা কম্পিউটারের উইনরিংডটএসওয়াইএস ড্রাইভারে প্রবেশ করে কম্পিউটারের নিয়ন্ত্রণ নিয়ে নেয়। এরপর কম্পিউটারে থাকা ব্যবহারকারীদের ব্রাউজিং ইতিহাস, ক্রেডিট কার্ডের তথ্যসহ সংরক্ষণ করা বিভিন্ন পাসওয়ার্ড চুরি করে হ্যাকারদের কাছে পাঠাতে থাকে। ম্যালওয়্যারটি এখন বিভিন্ন দেশের কম্পিউটার ব্যবহারকারীদের আক্রমণ করছে। ম্যালওয়্যারটি প্রবেশ করানোর জন্য ফক্সিট পিডিএফ এডিটর, জেটব্রেইন্স, অটোক্যাডসহ বিভিন্ন জনপ্রিয় সফটওয়্যারের বিনা মূল্যের সংস্করণ ব্যবহারের প্রলোভন দেখায় হ্যাকাররা। ভুয়া সফটওয়্যারগুলো নামালেই কম্পিউটারে ম্যালওয়্যার প্রবেশ করে গোপনে তথ্য সংগ্রহ করতে থাকে। তাই অপরিচিত ব্যক্তি বা প্রতিষ্ঠানের কাছ থেকে সফটওয়্যার নামানো থেকে বিরত থাকার পরামর্শ দিয়েছেন সাইবার নিরাপত্তা বিশেষজ্ঞরা। সূত্র: ব্লিপিং কম্পিউটার"
  },
  {
    "date_published": "2024-11-11T01:33:01",
    "date_modified": "2024-11-11T01:33:01",
    "author": "বিশেষ প্রতিবেদক",
    "category": "বাংলাদেশ",
    "tag": [
      "ড. মুহাম্মদ ইউনূস",
      "অন্তর্বর্তীকালীন সরকার"
    ],
    "title": "প্রতিমন্ত্রীর পদমর্যাদায় তিন বিশেষ সহকারী নিয়োগ",
    "url": "https://www.prothomalo.com/bangladesh/m6ct6wnth5",
    "content": "প্রতিমন্ত্রীর পদমর্যাদায় তিনজনকে বিশেষ সহকারী নিয়োগ দিয়েছেন অন্তর্বর্তী সরকারের প্রধান উপদেষ্টা ড. মুহাম্মদ ইউনূস। এই তিন বিশেষ সহকারী স্বরাষ্ট্র, স্বাস্থ্য ও শিক্ষা মন্ত্রণালয়ের উপদেষ্টাদের সহযোগিতা করবেন। এ জন্য তাঁদের ওই সব মন্ত্রণালয়ের নির্বাহী ক্ষমতা দেওয়া হয়েছে। রোববার রাতে এ বিষয়ে প্রজ্ঞাপন জারি করেছে মন্ত্রিপরিষদ বিভাগ। তিনজন বিশেষ সহকারী হলেন পুলিশের সাবেক মহাপরিদর্শক (আইজিপি) খোদা বকশ চৌধুরী, বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য অধ্যাপক সায়েদুর রহমান এবং অধ্যাপক এম আমিনুল ইসলাম। খোদা বকশ চৌধুরী স্বরাষ্ট্র, সায়েদুর রহমান স্বাস্থ্য ও পরিবারকল্যাণ মন্ত্রণালয় এবং এম আমিনুল ইসলাম শিক্ষা মন্ত্রণালয়ের উপদেষ্টাকে সহযোগিতা করবেন।খোদা বকশ চৌধুরী ২০০৬ সালের ২ নভেম্বর থেকে ২০০৭ সালের ২৯ জানুয়ারি পুলিশের মহাপরিদর্শক ছিলেন। চিকিৎসক মো. সায়েদুর রহমান গত ২৭ আগস্ট বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য হিসেবে নিয়োগ পান। তিনি বিএসএমএমইউর ফার্মাকোলজি বিভাগের অধ্যাপক। অধ্যাপক এম আমিনুল ইসলাম রাজশাহী বিশ্ববিদ্যালয়ের পদার্থবিজ্ঞান বিভাগের অবসরপ্রাপ্ত অধ্যাপক। তিনি ২০০২ সালের ১৫ আগস্ট থেকে ২০০৬ সালের ১৪ আগস্ট পর্যন্ত জাতীয় বিশ্ববিদ্যালয়ের এবং ২০০৬ সালের ২৩ অক্টোবর থেকে ২০০৯ সালের ১৪ ফেব্রুয়ারি পর্যন্ত সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্যের দায়িত্ব পালন করেন। মন্ত্রিপরিষদ বিভাগের প্রজ্ঞাপনে বলা হয়, বিশেষ সহকারী পদে থাকাকালে তাঁরা প্রতিমন্ত্রীর পদমর্যাদা, বেতন-ভাতা এবং আনুষঙ্গিক সুবিধা পাবেন। এর আগে রোববারই নোবেলজয়ী ড. মুহাম্মদ ইউনূসের নেতৃত্বাধীন অন্তর্বর্তী সরকারে যুক্ত হয়েছেন তিনজন উপদেষ্টা। সন্ধ্যায় বঙ্গভবনে তাঁদের শপথ পড়ান রাষ্ট্রপতি মো. সাহাবুদ্দিন। যে তিনজন উপদেষ্টা হলেন শিল্পগোষ্ঠী আকিজ-বশির গ্রুপের ব্যবস্থাপনা পরিচালক সেখ বশির উদ্দিন, চলচ্চিত্র পরিচালক মোস্তফা সরয়ার ফারুকী ও প্রধান উপদেষ্টার বিশেষ সহকারী মাহফুজ আলম।"
  },
  {
    "date_published": "2024-11-11T00:53:53",
    "date_modified": "2024-11-11T00:53:53",
    "author": "বাসস",
    "category": "রাজধানী",
    "tag": [
      "ড. মুহাম্মদ ইউনূস",
      "অন্তর্বর্তীকালীন সরকার"
    ],
    "title": "উপদেষ্টা পরিষদ সম্প্রসারণ হওয়ায় সরকারের কাজে গতি বাড়বে: প্রেস সচিব",
    "url": "https://www.prothomalo.com/bangladesh/capital/pwdyyordq5",
    "content": "উপদেষ্টা পরিষদ সম্প্রসারণ হওয়ায় সরকারের কাজের গতি আরও বাড়বে বলে মনে করছেন প্রধান উপদেষ্টার প্রেস সচিব শফিকুল আলম। শফিকুল আলম বাসসকে বলেন, ‘উপদেষ্টা পরিষদ সম্প্রসারণ হওয়ার ফলে সরকারের কাজের গতি আরও বাড়বে। যাঁরা আজ উপদেষ্টা হলেন, তাঁরা প্রত্যেকে নিজ নিজ কাজের ক্ষেত্রে সুপরিচিত। নিজেদের মেধা ও মনন দিয়ে তাঁরা নিজ নিজ দায়িত্ব পালনের মাধ্যমে দেশের জন্য অবদান রাখতে পারবেন বলে আশা করি।’ রোববার নোবেলজয়ী ড. মুহাম্মদ ইউনূসের নেতৃত্বাধীন অন্তর্বর্তী সরকারে যুক্ত হয়েছেন আরও তিনজন উপদেষ্টা। সন্ধ্যায় বঙ্গভবনে তাঁদের শপথ পড়ান রাষ্ট্রপতি মো. সাহাবুদ্দিন। নতুন তিন উপদেষ্টা হলেন শিল্পগোষ্ঠী আকিজ-বশির গ্রুপের ব্যবস্থাপনা পরিচালক সেখ বশির উদ্দিন, চলচ্চিত্র পরিচালক মোস্তফা সরয়ার ফারুকী ও প্রধান উপদেষ্টার বিশেষ সহকারী মাহফুজ আলম। ছাত্র-জনতার অভ্যুত্থানে আওয়ামী লীগ সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। প্রধান উপদেষ্টাসহ এই সরকারের সদস্যসংখ্যা ছিল ২১। এখন নতুন ৩ উপদেষ্টা মিলিয়ে উপদেষ্টা পরিষদের সদস্যসংখ্যা ২৪ হয়েছে।"
  },
  {
    "date_published": "2024-11-10T23:49:45",
    "date_modified": "2024-11-10T23:49:45",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "হামলা",
      "বিদ্যালয়",
      "পদত্যাগ",
      "শিক্ষক"
    ],
    "title": "প্রধান শিক্ষককে পদত্যাগে বাধ্যের প্রতিবাদে শিক্ষার্থীদের ক্লাস-পরীক্ষা বর্জন",
    "url": "https://www.prothomalo.com/bangladesh/tum1u4j2xy",
    "content": "নোয়াখালীর সোনাইমুড়ী উপজেলার আবিরপাড়া মাধ্যমিক বিদ্যানিকেতনের প্রধান শিক্ষককে জোরপূর্বক পদত্যাগে বাধ্য করার অভিযোগ এনে আজ রোববার তৃতীয় দিনের মতো ক্লাস-পরীক্ষা বর্জন করেছে শিক্ষার্থীরা। একই সঙ্গে এ ঘটনায় জড়িত ব্যক্তিদের গ্রেপ্তারের দাবিতে বিদ্যালয়ে বিক্ষোভও করেছে তারা। শিক্ষার্থীদের অভিযোগ, গত বুধবার বেলা ১১টার দিকে শতাধিক ব্যক্তি অস্ত্রশস্ত্র নিয়ে বিদ্যালয়ে আসেন। এরপর প্রধান শিক্ষক মাহফুজুর রহমান ভূঁইয়াকে অস্ত্রের মুখে পদত্যাগপত্রে স্বাক্ষর করতে বাধ্য করেন। পরে প্রধান শিক্ষককে জোরপূর্বক একটি অটোরিকশায় তুলে নিয়ে গিয়ে মারধরের পর খিলপাড়া এলাকায় ছেড়ে দেন। বহিরাগত এসব ব্যক্তি বিদ্যালয়ে অবস্থানকালে কয়েকজন শিক্ষার্থীকেও পিটিয়ে আহত করেছেন। শিক্ষার্থীরা জানায়, গত বুধবার প্রধান শিক্ষকের কাছ থেকে জোরপূর্বক পদত্যাগপত্র নেওয়ার সময় দশম শ্রেণির শিক্ষার্থীদের নির্বাচনী পরীক্ষা চলছিল। শিক্ষার্থীদের ওপর হামলা ও প্রধান শিক্ষককে পদত্যাগে বাধ্য করার ঘটনায় তারা পরীক্ষা বর্জন করে। পরে দুই দিন একইভাবে হামলাকারীদের গ্রেপ্তার ও শাস্তির দাবিতে পরীক্ষা ও ক্লাস বর্জন করে বিক্ষোভ করেছে তারা। ভুক্তভোগী প্রধান শিক্ষক মাহফুজুর রহমান ভূঁইয়া প্রথম আলোকে বলেন, হামলার ঘটনার পর তিনি অসুস্থ হয়ে পড়েন। পরে তিনি চাটখিলের একটি বেসরকারি হাসপাতালে দুই দিন ভর্তি থেকে চিকিৎসা নিয়েছেন। তিনি নিজের ও পরিবারের নিরাপত্তা নিয়ে শঙ্কায় রয়েছেন। সোনাইমুড়ী থানার ভারপ্রাপ্ত কর্মকর্তা (ওসি) মো. মোরশেদ আলম প্রথম আলোকে বলেন, ভুক্তভোগী প্রধান শিক্ষক আজ রোববার সন্ধ্যায় থানায় উপস্থিত হয়ে অভিযোগ করেছেন। তাঁকে লিখিত অভিযোগ দিতে বলা হয়েছে। লিখিত অভিযোগ পেলে অভিযুক্ত ব্যক্তিদের বিরুদ্ধে তদন্ত করে আইনগত ব্যবস্থা নেওয়া হবে। জেলা প্রশাসক খন্দকার ইসতিয়াক আহমেদ প্রথম আলোকে বলেন, প্রধান শিক্ষকের কাছ থেকে জোরপূর্বক পদত্যাগপত্র আদায় করে নেওয়ার ঘটনায় জড়িত ব্যক্তিদের গ্রেপ্তার করতে বলা হয়েছে। এ ধরনের ঘটনায় কাউকে ছাড় দেওয়া হবে না।"
  },
  {
    "date_published": "2024-11-10T23:54:03",
    "date_modified": "2024-11-10T23:54:03",
    "author": "নিজস্ব প্রতিবেদক",
    "category": "বাণিজ্য",
    "tag": [
      "অর্থনীতি",
      "বাণিজ্য",
      "রপ্তানি"
    ],
    "title": "পণ্য রপ্তানি ইতিবাচক ধারায়",
    "url": "https://www.prothomalo.com/business/va042hmsvq",
    "content": "পণ্য রপ্তানিতে ঘুরে দাঁড়াতে শুরু করেছে বাংলাদেশ। চলতি ২০২৪–২৫ অর্থবছরের প্রথম চার মাস জুলাই-অক্টোবরে ১ হাজার ৫৭৯ কোটি মার্কিন ডলার মূল্যের পণ্য রপ্তানি হয়েছে। এই রপ্তানি গত অর্থবছরের একই সময়ের তুলনায় ১০ দশমিক ৮০ শতাংশ বেশি। রপ্তানি উন্নয়ন ব্যুরো (ইপিবি) আজ রোববার পণ্য রপ্তানির হালনাগাদ এ পরিসংখ্যান প্রকাশ করেছে। এতে দেখা যায়, তৈরি পোশাকসহ হিমায়িত খাদ্য, কৃষিপণ্য, চামড়া ও চামড়াজাত পণ্য, প্রকৌশল পণ্য, হোমটেক্সটাইল ও প্লাস্টিক পণ্যের রপ্তানি বৃদ্ধি পাওয়ায় সামগ্রিকভাবে রপ্তানি আয় ইতিবাচক ধারায় ফিরেছে। ইপিবির তথ্যানুযায়ী, সর্বশেষ অক্টোবর মাসে ৪১৩ কোটি ডলারের পণ্য রপ্তানি হয়েছে। এই আয় এর আগের ২০২৩–২৪ অর্থবছরের একই সময়ের ৩৪২ কোটি ডলারের চেয়ে ২০ দশমিক ৬৫ শতাংশ বেশি। বাংলাদেশ ব্যাংক গত জুলাইয়ে প্রকৃত পণ্য রপ্তানির ভিত্তিতে লেনদেনের ভারসাম্যের তথ্য প্রকাশ করে। ফলে পণ্য রপ্তানির হিসাবে বড় ধরনের গরমিলের তথ্য উঠে আসে। তখন কেন্দ্রীয় ব্যাংক বলেছিল, ইপিবি দীর্ঘদিন ধরে রপ্তানির হিসাব প্রকাশ করলেও সে অনুযায়ী দেশে আয় আসছিল না। পরীক্ষা-নিরীক্ষা করে দেখা যাচ্ছে, এত রপ্তানি হয়নি। তাই আয় বেশি আসার যৌক্তিকতা নেই। এ ঘটনার পর ইপিবি কয়েক মাস রপ্তানির তথ্য প্রকাশ বন্ধ রাখে। গত মাসে সংস্থাটি অবশ্য জানায়, গত ২০২৩–২৪ অর্থবছরে ৪ হাজার ৪৪৭ কোটি ডলারের পণ্য রপ্তানি হয়েছে। অন্যদিকে বাংলাদেশ ব্যাংকের হিসাবে, গত অর্থবছর প্রকৃত রপ্তানি ছিল ৪ হাজার ৮১ কোটি ডলারের, অর্থাৎ প্রকৃত রপ্তানির চেয়ে ৩৬৬ কোটি ডলার বেশি রপ্তানি দেখিয়েছে ইপিবি। জানতে চাইলে ইপিবির একজন কর্মকর্তা প্রথম আলোকে বলেন, জাতীয় রাজস্ব বোর্ডের (এনবিআর) পরিসংখ্যানের ভিত্তিতেই রপ্তানির হিসাব প্রকাশ করা হয়েছে। এই হিসাবের মধ্যে রপ্তানি প্রক্রিয়াকরণ অঞ্চলের (ইপিজেড) প্রচ্ছন্ন রপ্তানি যুক্ত আছে। ফলে প্রকৃত রপ্তানি এর চেয়ে কম হবে। দেশের মোট পণ্য রপ্তানির ৮১ শতাংশ এসেছে তৈরি পোশাক খাত থেকে। গত অক্টোবরে ৩২৯ কোটি ডলারের তৈরি পোশাক রপ্তানি হয়েছে, যা গত বছরের একই সময়ের তুলনায় ২২ দশমিক ৮০ শতাংশ বেশি। তবে চলতি অর্থবছরের প্রথম চার মাস জুলাই-অক্টোবরে তৈরি পোশাক রপ্তানিতে প্রবৃদ্ধি হয়েছে ১১ দশমিক ৩৮ শতাংশ। এ সময়ে ১ হাজার ২৮১ কোটি ডলারের তৈরি পোশাক রপ্তানি হয়েছে। গত অর্থবছরের প্রথম চার মাসে রপ্তানি হয়েছিল ১ হাজার ১৫০ কোটি ডলারের পণ্য। নিট পোশাকে ১২ শতাংশ ও ওভেন পোশাকে সাড়ে ১০ শতাংশ প্রবৃদ্ধি হয়েছে। তৈরি পোশাক খাতের উদ্যোক্তারা বলছেন, কোটা সংস্কার আন্দোলন ও ছাত্র-জনতার অভ্যুত্থানে রাজনৈতিক পটপরিবর্তন এবং শিল্পাঞ্চলে শ্রম অসন্তোষের কারণে জুলাই, আগস্ট ও সেপ্টেম্বরে অনেক ক্রয়াদেশের পণ্য সময়মতো জাহাজীকরণ করতে পারেনি অনেক প্রতিষ্ঠান। আটকে থাকা ক্রয়াদেশের পণ্যও গত মাসে জাহাজীকরণ হয়েছে। তা ছাড়া শীত মৌসুম ও ক্রিসমাসের পণ্য জাহাজীকরণ শুরু হওয়ায় রপ্তানি বাড়ছে। জানতে চাইলে নিট পোশাকশিল্পের মালিকদের সংগঠন বিকেএমইএর সাবেক সভাপতি ফজলুল হক বলেন, যুক্তরাষ্ট্র ও ইউরোপে পোশাকের বাজার ঘুরে দাঁড়াতে শুরু করেছে। আগামী শীতের ক্রয়াদেশ আসার হারও বাড়বে। এমন প্রেক্ষাপটে কারখানার উৎপাদন নিরবচ্ছিন্ন রাখা গুরুত্বপূর্ণ। চলতি অর্থবছরের প্রথম চার মাসে ৩৮ কোটি ৫৫ লাখ ডলারের কৃষি প্রক্রিয়াজাত পণ্য রপ্তানি হয়েছে, যা গত অর্থবছরের তুলনায় ৬ দশমিক ৩৮ শতাংশ বেশি। আর শুধু অক্টোবরে ১১ কোটি ডলারের কৃষি প্রক্রিয়াজাত পণ্য রপ্তানি হয়েছে। এ ক্ষেত্রে প্রবৃদ্ধি হয়েছে ৬ দশমিক ৯৫ শতাংশ। ইপিবির তথ্যানুযায়ী, চামড়া ও চামড়াজাত পণ্যের রপ্তানি অক্টোবরে ১ শতাংশ কমেছে। তবে অর্থবছরের প্রথম চার মাস মিলিয়ে চামড়া ও চামড়াজাত পণ্য রপ্তানিতে প্রবৃদ্ধি হয়েছে ৯ দশমিক ৮২ শতাংশ। এ সময়ে ৩৭ কোটি ডলারের চামড়া ও চামড়াজাত পণ্য রপ্তানি হয়েছে, যা আগের অর্থবছরের একই সময়ে ছিল ৩৪ কোটি ডলার। দেশের শীর্ষ রপ্তানি খাতের মধ্যে পাট ও পাটজাত পণ্যের রপ্তানি কমেছে ১৩ দশমিক ৭০ শতাংশ। চলতি অর্থবছরের প্রথম চার মাসে ২৬ কোটি ডলারের পাট ও পাটজাত পণ্য রপ্তানি হয়েছে। এর মধ্যে শুধু অক্টোবরে রপ্তানি হয়েছে ৭ কোটি ৮৮ লাখ ডলারের, যা গত বছরের একই মাসের চেয়ে ৭ দশমিক ৬৩ শতাংশ কম। এ ছাড়া চলতি অর্থবছরের প্রথম চার মাসে ২৫ কোটি ডলারের হোমটেক্সটাইল পণ্য রপ্তানি হয়েছে, যা গত বছরের একই সময়ের তুলনায় ১ দশমিক ৩১ শতাংশ বেশি।"
  },
  {
    "date_published": "2024-11-10T23:27:06",
    "date_modified": "2024-11-10T23:27:06",
    "author": "নিজস্ব প্রতিবেদক",
    "category": "জেলা",
    "tag": [
      "সিলেট",
      "সিলেট বিভাগ",
      "গুম",
      "বিশ্বনাথ",
      "বিএনপি"
    ],
    "title": "অপেক্ষায় ছিলাম, ফ্যাসিস্ট সরকার পতন হলে ইলিয়াস আলীকে ফেরত পাব: তাহসিনা রুশদীর",
    "url": "https://www.prothomalo.com/bangladesh/district/wk636iy1b2",
    "content": "বাংলাদেশে গুমের সংস্কৃতি স্থায়ীভাবে বন্ধ করতে অন্তর্বর্তী সরকারকে প্রয়োজনীয় ব্যবস্থা নেওয়ার জন্য অনুরোধ জানিয়েছেন ‘গুম হওয়া’ বিএনপি নেতা এম ইলিয়াস আলীর স্ত্রী তাহসিনা রুশদীর লুনা। বিএনপির চেয়ারপারসনের এই উপদেষ্টা বলেন, ‘আমরা অপেক্ষায় ছিলাম, ফ্যাসিস্ট সরকার পতন হলে ইলিয়াস আলীকে ফেরত পাব। কিন্তু বিভিন্নভাবে যোগাযোগ করে এখনো তাঁর কোনো সন্ধান পাইনি।’ আজ রোববার দুপুরে সিলেটের বিশ্বনাথ পৌরসভার অলংকারী এলাকায় এক অনুষ্ঠানে তিনি এসব কথা বলেন। মরহুম তেরা মিয়া ও সুফিয়া বেগম স্মরণে তাঁদের পরিবারের সদস্যরা বিনা মূল্যে এই চক্ষু ক্যাম্প ও দোয়া মাহফিলের আয়োজন করেন। অলংকারী ডেভেলপমেন্ট সোসাইটির সহযোগিতায় চক্ষু চিকিৎসা ক্যাম্পে প্রায় চার শ রোগী সেবা নেন। পুরো ক্যাম্প তত্ত্বাবধায়ন করেন চিকিৎসক মো. শামছুল ইসলাম। প্রধান অতিথির বক্তব্যে তাহসিনা রুশদীর আরও বলেন, ‘আমি অনুরোধ জানাব একটি সুষ্ঠু তদন্ত করে ইলিয়াস আলীসহ গুম হওয়া সকলকে বের করতে হবে। এ ছাড়া গুমের সঙ্গে জড়িত সবাইকে আইনের আওতায় এনে শাস্তি দিতে হবে।’ তাহসিনা রুশদীর বলেন, ‘আওয়ামী লীগ দল হিসেবে ফ্যাসিস্ট। গত ১৭ বছর বিএনপির নেতা-কর্মীদের যে দমন-নিপীড়ন-গুম-হত্যা চালিয়েছে, এরপরও তাদের সঙ্গে কী ভদ্রতা দেখাবেন? তাদের সঙ্গেও সে রকম ব্যবহার করা উচিত ছিল। কিন্তু বিএনপি দল হিসেবে ভদ্র। তাই তাদের মতো বিএনপি এসব করেনি। করবেও না।’ চিকিৎসা ক্যাম্প উপলক্ষে আয়োজিত আলোচনা পর্বে সভাপতিত্ব করেন যুক্তরাজ্যের ওল্ডহাম বিএনপির সভাপতি মোহাম্মদ জামাল উদ্দিন। পৌর ছাত্রদলের সদস্যসচিব জাকির হোসেনের সঞ্চালনায় এতে বিশেষ অতিথির বক্তব্য দেন ‘নিখোঁজ’ বিএনপি নেতা ইলিয়াস আলীর জ্যেষ্ঠ ছেলে আবরার ইলিয়াস, উপজেলা বিএনপির ভারপ্রাপ্ত সভাপতি মো. গৌছ আলী ও সাধারণ সম্পাদক মো. লিলু মিয়া। অনুষ্ঠানে সিলেট জেলা বিএনপির সাবেক যুগ্ম সাধারণ সম্পাদক মো. ময়নুল হক, অলংকারী ইউনিয়ন পরিষদের চেয়ারম্যান আতিকুর রহমান, দশঘর ইউনিয়ন পরিষদের চেয়ারম্যান এমাদ উদ্দিন খান, বিশ্বনাথ প্রবাসী এডুকেশন ট্রাস্টের সহসভাপতি মিছবাহ উদ্দিন, সিলেট ওসমানী মেডিকেল কলেজ হাসপাতালের ফরেনসিক বিভাগের বিভাগীয় প্রধান মো. শামছুল ইসলাম প্রমুখ বক্তব্য দেন।"
  },
  {
    "date_published": "2024-11-10T23:41:52",
    "date_modified": "2024-11-10T23:41:52",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "বিএনপি",
      "চট্টগ্রাম",
      "চট্টগ্রাম বিভাগ",
      "রাউজান",
      "গুলি"
    ],
    "title": "রাউজানে দুর্বৃত্তদের ছোড়া ছররা গুলিতে দুজন আহত",
    "url": "https://www.prothomalo.com/bangladesh/sw2ohbt53p",
    "content": "চট্টগ্রামের রাউজানে দুর্বৃত্তদের ছোড়া ছররা গুলিতে দুই ব্যক্তি আহত হয়েছেন। তাঁরা দুজনই বিএনপির রাজনীতিতে যুক্ত। আজ রোববার সকালে উপজেলার নোয়াপাড়া ইউনিয়ন পরিষদের (ইউপি) সাবেক চেয়ারম্যান প্রয়াত খায়েজ আহমদের বাড়িতে এ ঘটনা ঘটে। আহত ব্যক্তিরা হলেন খায়েজ আহমেদের ছেলে মুহাম্মদ কামাল (৫০) ও ভাতিজা শরাফত উল্লাহ (৫৫)। তাঁরা দুজন প্রাথমিক চিকিৎসা নিয়েছেন। আহত ব্যক্তিদের পরিবার সূত্রে জানা গেছে, সকালে আগ্নেয়াস্ত্রসহ ২০-২৫ জন দুর্বৃত্ত এসে কামাল ও শরাফত উল্লাহর বাড়ি লক্ষ্য করে গুলি ছুড়তে থাকে। একপর্যায়ে বাড়ির সিসিটিভি ক্যামেরাও ভাঙচুর করে তারা। বিষয়টি তাৎক্ষণিক থানায় জানানো হলেও পুলিশ আসার আগেই হামলাকারীরা পালিয়ে গেছে। আহত মুহাম্মদ কামালের ছোট ভাই নাজিম উদ্দিন বলেন, দুর্বৃত্তরা বাড়ি লক্ষ্য করে ২৫ থেকে ৩০টি গুলি ছুড়েছে। ছররা গুলিতে তাঁর বড় ভাই এবং এক চাচাতো ভাই আহত হয়েছেন। জানতে চাইলে রাউজান থানার ভারপ্রাপ্ত কর্মকর্তা (ওসি) মীর মাহবুবুর রহমান বলেন, পুলিশ ঘটনাস্থল থেকে ১৪টি গুলির খোসা উদ্ধার করেছেন। ভুক্তভোগী পরিবারকে হামলার ঘটনায় মামলা করতে বলা হয়েছে। মামলার পর তদন্ত করে প্রয়োজনীয় আইনগত ব্যবস্থা নেওয়া হবে। স্থানীয় বাসিন্দাদের সূত্রে জানা গেছে, রাউজানে প্রভাব বিস্তারকে কেন্দ্র করে বেশ কিছুদিন ধরে স্থানীয় বিএনপির দুই পক্ষের মধ্যে মারামারি ও হামলার ঘটনা ঘটে আসছে।"
  },
  {
    "date_published": "2024-11-10T23:45:30",
    "date_modified": "2024-11-10T23:45:30",
    "author": "সংবাদদাতা",
    "category": "ভারত",
    "tag": [
      "মণিপুর",
      "সহিংসতা"
    ],
    "title": "মণিপুরে কুকি নারী হত্যার জেরে এক মেইতেই নারীকে হত্যা",
    "url": "https://www.prothomalo.com/world/india/xvqtknhke9",
    "content": "ভারতের মণিপুরে গতকাল শনিবার বিকেলের দিকে মেইতেই সম্প্রদায়ের এক নারীকে হত্যা করা হয়েছে। তিন সন্তানের মা ওই নারীকে বিষ্ণুপুর জেলায় একটি ধানের খেতে গুলি করে হত্যা করা হয়েছে বলে পুলিশকে জানিয়েছেন তাঁর স্বামী। পুলিশ জানিয়েছে, কুকি জনগোষ্ঠীর সশস্ত্র ব্যক্তিরা ওই নারীকে হত্যা করেছেন। গুলিবিদ্ধ হওয়ার পর ঘটনাস্থলেই তাঁর মৃত্যু হয়। এ ঘটনাকে বৃহস্পতিবারের ঘটনার প্রতিক্রিয়ায় পাল্টা হামলা বলে ধারণা করা হচ্ছে। আসামঘেঁষা পশ্চিম মণিপুরের জিরিবাম জেলায় এক নারীকে গত বৃহস্পতিবার রাতে ধর্ষণ করে জীবন্ত অবস্থায় পুড়িয়ে মারা হয়। তিনিও তিন সন্তানের মা ছিলেন। জিরিবাম জেলার ওই নারী ছিলেন হামর গোষ্ঠীভুক্ত। হামর, জোমি ও কুকি—এই তিন আদিবাসী জাতিগোষ্ঠীকে সম্মিলিতভাবে ‘জো’ বলে চিহ্নিত করা হয়। অনেক সময় এই তিন গোষ্ঠীসহ অন্য আরও ছোট গোষ্ঠীকে মিলিয়ে শুধু আদিবাসী বা কুকি বলে চিহ্নিত করা হয়। মণিপুরে আদিবাসীদের মধ্যে কুকিরাই সংখ্যাগরিষ্ঠ। পশ্চিম মণিপুরের জিরিবাম জেলায় বৃহস্পতিবার ওই নারীকে জীবন্ত পুড়িয়ে মারার পর গত শুক্রবার থেকে মণিপুরের মধ্য ও দক্ষিণ অঞ্চলে নতুন করে প্রবল উত্তেজনার সৃষ্টি হয়েছে। জিরিবামে নিহত নারীর পরিবারের জন্য বিচার চেয়ে শনিবার কুকি-অধ্যুষিত কাংপোকপি ও চূড়াচাঁদপুর জেলায় বিক্ষোভ ছড়িয়ে পড়ে। এই পরিস্থিতিতে শনিবার বিকেলে মধ্য মণিপুরের বিষ্ণুপুর জেলার সাইতন এলাকায় মেইতেই সম্প্রদায়ের এক কৃষক নারীকে গুলি করে হত্যা করা হলো। সাইতনসহ মণিপুরের নিচু উপত্যকা অঞ্চলের বেশির ভাগ গ্রাম এখনো পর্যন্ত রয়েছে কুকিসহ অন্যান্য আদিবাসী গোষ্ঠীর নিয়ন্ত্রণে। ফলে মেইতেই অঞ্চলে কাউকে হত্যা করা হলে কুকি অঞ্চলে প্রতিহিংসার পরিস্থিতি তৈরি হচ্ছে এবং দুই ক্ষেত্রেই মারা যাচ্ছেন গ্রামের একেবারে সাধারণ মানুষ। দুই গোষ্ঠীর সদস্যদের কাছেই রয়েছে অত্যাধুনিক আগ্নেয়াস্ত্র। দুই পক্ষই তৈরি করেছে গ্রাম প্রতিরক্ষা স্বেচ্ছাসেবক বাহিনী, যারা এই আগ্নেয়াস্ত্র নিজেদের আত্মরক্ষার দাবি তুলে পরস্পরের বিরুদ্ধে ব্যবহার করছে। ভারতের সংঘাতবিষয়ক বিশেষজ্ঞদের বড় অংশ মনে করছে, পরিস্থিতি সরকারের এবং দেশের নিরাপত্তা বাহিনীর সম্পূর্ণ নিয়ন্ত্রণের বাইরে চলে গেছে। এ বিষয়ে এক সাক্ষাৎকারে কিছুদিন আগে উত্তর-পূর্ব ভারত বিশেষজ্ঞ প্রদীপ ফানজৌবাম প্রথম আলোকে বলেছিলেন, অবিলম্বে যাবতীয় অস্ত্র সরকার নিজের হাতে নিয়ে আসতে না পারলে মণিপুরে শান্তি ফেরানো অসম্ভব। কিন্তু বারবার আবেদন করেও লুট হওয়া অস্ত্র সরকারের হাতে ফেরত আসেনি। সে কারণেই ধারাবাহিকভাবে হত্যা ও ধ্বংসযজ্ঞ চলছে মণিপুরে। বিষ্ণুপুরের মেইতেই নারী হত্যার পর পরিস্থিতির আরও অবনতি হবে বলে মনে করা হচ্ছে। কারণ, রোববার মেইতেই গোষ্ঠীর পক্ষ থেকে বৃহত্তর আন্দোলনের ডাক দেওয়া হয়েছে। ২০২৩ সালের মে মাস থেকে ধারাবাহিক সংঘাতে মণিপুরে এখনো পর্যন্ত সরকারি হিসাবে প্রায় ২৫০ জন মারা গেছে। এখনো গৃহহীন প্রায় ৬০ হাজার মানুষ।"
  },
  {
    "date_published": "2024-11-10T23:40:25",
    "date_modified": "2024-11-10T23:40:25",
    "author": "আসাদুজ্জামান",
    "category": "বাংলাদেশ",
    "tag": [
      "বিএনপি",
      "মামলা",
      "খালেদা জিয়া",
      "জাতীয় পার্টি"
    ],
    "title": "জি এম কাদের, আনিসুল ইসলাম মাহমুদসহ জাতীয় পার্টির শীর্ষ নেতারা আসামি",
    "url": "https://www.prothomalo.com/bangladesh/gfqlmep9or",
    "content": "ছয় বছর আগে বিএনপির চেয়ারপারসন খালেদা জিয়ার গাড়িবহরে হামলার অভিযোগে ৬৫ জনকে আসামি করে মামলা করা হয়েছে। মামলার প্রধান আসামি করা হয়েছে জাতীয় পার্টির চেয়ারম্যান জি এম কাদেরকে। আসামির তালিকায় জাতীয় পার্টি ছাড়াও বিভিন্ন রাজনৈতিক দলের শীর্ষ পর্যায়ের নেতারাও রয়েছেন। গত শুক্রবার রাজধানীর হাতিরঝিল থানায় মামলাটি এজাহার হিসেবে রেকর্ড করা হয়। মামলার বাদী বাংলাদেশ পিপলস পার্টির চেয়ারম্যান মো. বাবুল সরদার চাখারী। বাদীপক্ষের আইনজীবী জহির হোসেন প্রথম আলোকে বলেন, খালেদা জিয়ার গাড়িবহরে হামলার ঘটনায় গত ৩১ অক্টোবর আদালতে নালিশি মামলা হয়। আদালত মামলার অভিযোগ এজাহার হিসেবে রেকর্ড করার জন্য হাতিরঝিল থানার ভারপ্রাপ্ত কর্মকর্তাকে (ওসি) নির্দেশ দেন। বাবুল সরদার চাখারী মামলার আরজিতে বলেন, ২০১৮ সালের ৮ ফেব্রুয়ারি সকালে খালেদা জিয়া পুরান ঢাকার বকশীবাজারে অবস্থিত আদালতে যাওয়ার উদ্দেশ্যে গুলশানের বাসা থেকে রওনা দেন। এ সময় তিনিও (বাদী) ওই গাড়িবহরের সঙ্গে ছিলেন। গাড়িবহরটি মগবাজারে পৌঁছালে জি এম কাদেরসহ অন্য আসামিদের হুকুমে হামলা হয়। বহরের গাড়ি ভাঙচুর করা হয়। মামলায় বলা হয়, মামলার আসামি আওয়ামী লীগ নেতা দেব কুন্ডু, সিরাজুল হক ও কুদ্দুস খালেদা জিয়াকে হত্যার উদ্দেশ্যে গুলি করেন। অজ্ঞাতনামা আসামিরা গাড়ি ভাঙচুর করে আতঙ্ক সৃষ্টি করেন। সিএনজিচালিত তিন–চারটি অটোরিকশা, একটি মোটরসাইকেল ও একটি প্রাইভেট কারে আগুন ধরিয়ে দেওয়া হয়। বিএনপির কর্মীদের ওপরও হামলা হয়। সে সময় এ বিষয়ে থানায় অভিযোগ দেওয়া হয়েছিল। তবে আসামিরা ১৪ দলের প্রভাবশালী নেতা–কর্মী হওয়ায় তখন অভিযোগ গ্রহণ করা হয়নি। মামলার আসামিদের মধ্যে জাতীয় পার্টির চেয়ারম্যান জি এম কাদের ছাড়াও তাঁর স্ত্রী শেরীফা কাদের, কো-চেয়ারম্যান আনিসুল ইসলাম মাহমুদ, মহাসচিব মুজিবুল হক (চুন্নু), সাবেক মহাসচিব এ বি এম রুহুল আমিন হাওলাদার রয়েছেন। দলটির প্রেসিডিয়াম সদস্যের ১২ জনও রয়েছেন আসামিদের তালিকায়। তাঁরা হলেন এ কে এম সেলিম ওসমান, খায়রুল ইসলাম, আহসান আবদুর রহমান, হাফিজ উদ্দিন আহমেদ, লেফটেন্যান্ট জেনারেল (অব.) মাসুদ উদ্দিন চৌধুরী, লিয়াকত হোসেন, আতিকুর রহমান, সোলায়মান আলম, রেজাউল ইসলাম ভূঁইয়া, রাজা আমিন ও এটিইউ তাজ রহমান। এ ছাড়া জাতীয় সমাজতান্ত্রিক দলের (জাসদ) সভাপতি হাসানুল হক ইনু, বাংলাদেশের ওয়ার্কার্স পার্টির সভাপতি রাশেদ খান মেনন, আওয়ামী লীগের প্রেসিডিয়াম সদস্য আবদুর রহমান, ন্যাশনাল পিপলস পার্টির চেয়ারম্যান শেখ সালু, দলটির প্রেসিডিয়াম সদস্য মাহামুদুল হক আক্কাস, আনিচুর রহমান, এনপিপি ন্যাশনাল পার্টির সাবেক মহাসচিব আবদুল হাই মণ্ডল, ইসলামী ঐক্যজোটের সভাপতি মেজবাহ উদ্দিন এবং বাংলাদেশ তরীকত ফেডারেশনের চেয়ারম্যান সৈয়দ নজিবুল বশর মাইজভান্ডারীকে আসামি করা হয়েছে। আসামিদের মধ্যে তৃণমূল বিএনপির চেয়ারম্যান শমসের মবিন চৌধুরী ও মহাসচিব তৈমুর আলম খন্দকার রয়েছেন। শমসের মবিন চৌধুরী বিএনপির সহসভাপতি ছিলেন। তিনি ২০১৫ সালের ২৮ অক্টোবর বিএনপি থেকে পদত্যাগ করেন। আর তৈমুর আলম খন্দকার বিএনপির চেয়ারপারসনের উপদেষ্টা ছিলেন। ২০২২ সালের জানুয়ারি মাসে তাঁকে দল থেকে বহিষ্কার করা হয়। বাংলাদেশ কল্যাণ পার্টির চেয়ারম্যান মেজর জেনারেল (অব.) সৈয়দ মুহাম্মদ ইবরাহিম ও আওয়ামী লীগের সাবেক সংসদ সদস্য শাজাহান ওমরকে আসামি করা হয়েছে। খালেদা জিয়ার গাড়িবহরে হামলার সময় মুহাম্মদ ইবরাহিমের দল ২০–দলীয় জোটের সদস্য ছিল। অন্যদিকে শাজাহান ওমর ছিলেন বিএনপির ভাইস চেয়ারম্যান। দ্বাদশ জাতীয় সংসদ নির্বাচনে মুহাম্মদ ইবরাহিম ও শাজাহান ওমর নৌকা প্রতীক নিয়ে নির্বাচন করে সংসদ সদস্য হন।"
  },
  {
    "date_published": "2024-11-10T23:29:01",
    "date_modified": "2024-11-10T23:29:01",
    "author": "লেখা:",
    "category": "চিঠি",
    "tag": [
      "চিঠিপত্র",
      "গণপরিবহনে নৈরাজ্য",
      "চট্টগ্রাম"
    ],
    "title": "চট্টগ্রামের বেহাল লোকাল বাস",
    "url": "https://www.prothomalo.com/opinion/letter/e9yz6rxj9t",
    "content": "বাণিজ্যিক নগরী চট্টগ্রাম বাংলাদেশের দ্বিতীয় বৃহত্তম শহর। বাংলাদেশের আমদানি-রপ্তানি সবচেয়ে বেশি চট্টগ্রাম বন্দরের মাধ্যমে হয়ে থাকে। জনসংখ্যা, আয়তন ও বাণিজ্যের দিক থেকে দেশের সেরা শহরগুলোর অন্যতম একটি চট্টগ্রাম শহর হলেও এই শহরের পরিবহনব্যবস্থা ভয়ংকর রকমের খারাপ। এক স্থান থেকে অন্য স্থানে যেতে পর্যাপ্ত ভালো বাস সার্ভিস পাওয়া যায় না। বাধ্য হয়ে বেশি খরচে সিএনজিচালিত অটোরিকশা ব্যবহার করতে হয়। সবার পক্ষে এ যানে চলাচল করা সম্ভব নয়, বিশেষ করে নিম্নবিত্ত পরিবারের মানুষের জন্য। এই শহরে যত্রতত্র লেগুনা সার্ভিস দেখা যায়। তবে এই লেগুনাগুলোর ভাড়াও অনিয়ন্ত্রিত। ন্যায্য ভাড়ার চেয়েও অধিক। মেট্রো প্রভাতি, সোনার বাংলা প্রভৃতি বাস ছাড়া অধিকাংশ বাস সার্ভিস খুবই খারাপ। বিশেষ করে শহরের ২ নম্বর এবং ৩ নম্বর বাস। এই বাসগুলোয় যাত্রীদের জানমালের কোনো নিরাপত্তা নেই। এত বেশিসংখ্যক যাত্রী ওঠানো হয়, দাঁড়ানোর মতো জায়গা পাওয়া দুষ্কর হয়ে যায়। বাসগুলো একটু পরপর যাত্রী ওঠা-নামার জন্য থামে। এতে চোর-পকেটমার সুযোগ পায়। প্রতিনিয়ত এ দুটি বাস থেকে যাত্রীদের মুঠোফোন, মানিব্যাগ এবং গুরুত্বপূর্ণ জিনিসপত্র চুরি হয়ে যায়। এসব বিষয়ে অহরহ অভিযোগের পরও কর্তৃপক্ষের কোনো নজরদারি চোখে পড়ে না। খুবই বেহাল দশা এ শহরের পরিবহনব্যবস্থার। চট্টগ্রাম শহরের উন্নয়ন ও অগ্রগতির জন্য পরিবহনব্যবস্থার সুন্দর ও নিরাপদ পরিবেশ নিশ্চিত করা অতীব জরুরি। মুহাম্মাদ রিয়াদ উদ্দিন শিক্ষার্থী, চট্টগ্রাম বিশ্ববিদ্যালয়"
  },
  {
    "date_published": "2024-11-10T23:18:33",
    "date_modified": "2024-11-10T23:18:33",
    "author": "বিশেষ প্রতিনিধি",
    "category": "বাণিজ্য",
    "tag": [
      "শ্রম আইন",
      "বাণিজ্য"
    ],
    "title": "মার্চের মধ্যে শ্রম আইন সংশোধনে অধ্যাদেশ",
    "url": "https://www.prothomalo.com/business/tffs6c2a9r",
    "content": "বিদ্যমান শ্রম আইন সংশোধন করে আগামী মার্চ মাসের মধ্যে অধ্যাদেশ জারি করবে অন্তর্বর্তী সরকার। শ্রমিকের অধিকার নিশ্চিত করা, তাঁদের চাকরিকালীন সুবিধা দেওয়া এবং নারী শ্রমিকদের মাতৃত্বকালীন ছুটি ১২০ দিন করার বিষয়গুলো অধ্যাদেশে অন্তর্ভুক্ত থাকবে। সচিবালয়ে আজ রোববার ‘বর্তমান শ্রম পরিস্থিতি পর্যালোচনা’বিষয়ক সমন্বয় সভা শেষে সাংবাদিকদের এসব কথা জানান শ্রম ও কর্মসংস্থানসচিব এ এইচ এম সফিকুজ্জামান। শ্রম ও কর্মসংস্থান উপদেষ্টা আসিফ মাহমুদ সজীব ভূঁইয়া, বাংলাদেশ তৈরি পোশাক উৎপাদক ও রপ্তানিকারক সমিতির (বিজিএমইএ) প্রশাসক আনোয়ার হোসেন এবং বাংলাদেশ নিট পোশাক উৎপাদক ও রপ্তানিকারক সমিতির (বিকেএমইএ) সভাপতি মোহাম্মদ হাতেম এ সময় উপস্থিত ছিলেন। গত সেপ্টেম্বর মাসে পোশাক খাতের সমস্যা নিরসনে মালিক ও শ্রমিকদের মধ্যে যে ১৮ দফা সমঝোতা হয়েছিল, সেগুলোর বাস্তবায়নের অগ্রগতি বিষয়ে শ্রম মন্ত্রণালয়ের একটি প্রতিবেদন বৈঠকে উপস্থাপন করা হয়। ওই ১৮ দফা সমঝোতার একটি ছিল বিদ্যমান শ্রম আইন সংশোধন করা। বৈঠকের পর শ্রম উপদেষ্টা বলেন, তিন মাস আগে বর্তমান সরকার দায়িত্ব নেওয়ার সময় পোশাক খাতের অবস্থা নাজুক ছিল। এখন পরিস্থিতির উন্নতি হচ্ছে। ১৮ দফার অনেক কিছুরই বাস্তবায়িত হয়েছে। পোশাক খাতের পাওনা পরিশোধের বিষয় অনেক জটিল। সরকারের কাজও এটা নয়। দেখা যায়, মালিক দেউলিয়া হয়ে গেছেন। ব্যাংক থেকে পাঁচ কোটি টাকা নিতে পারছেন না বলে তিনি মজুরি দিতে পারছেন না। খোঁজ নিয়ে দেখা গেছে, এই মালিক ২০০ কোটি টাকার ঋণখেলাপি। আসিফ মাহমুদ সজীব ভূঁইয়া বলেন, ‘কারখানামালিকদের মধ্যে যাঁরা এখনো শ্রমিকদের বকেয়া মজুরি দেননি, তাঁদের অনেকেই মনে করছেন সরকার তা দিয়ে দেবে। কিন্তু সরকারের এটা কাজ নয়। সরকার এ ক্ষেত্রে সহায়তা করতে পারে, করছেও।’ শ্রম উপদেষ্টা ও শ্রমসচিব সুইজারল্যান্ডের জেনেভায় আন্তর্জাতিক শ্রম সংস্থার (আইএলও) পরিচালনা পর্ষদের বৈঠকে যোগ দিয়ে তিন দিন আগে দেশে ফিরেছেন। এবারের অভিজ্ঞতা বিষয়ে উপদেষ্টা বলেন, আগের সরকারের আইনমন্ত্রীর (আনিসুল হক) নেতৃত্বাধীন দলকে আইএলও পর্ষদে অপদস্থ করা হয়েছে। অথচ এবারের চিত্র ছিল ভিন্ন। বাংলাদেশের পদক্ষেপগুলো নিয়ে বরং প্রশংসাই পাওয়া গেছে। কয়েকটি দেশ বাংলাদেশের বিরুদ্ধে হওয়া মামলা তুলে নেওয়ার কথাও বলেছে। শ্রম অধিকার বাস্তবায়নে ঘাটতির অভিযোগ এনে জাপানসহ ছয়টি দেশ আইএলওতে বাংলাদেশের বিরুদ্ধে এই মামলা করেছিল। সূচনা বক্তব্যে শ্রমসচিব বলেন, অনেক আলোচনার পর গত ২৪ সেপ্টেম্বর ১৮ দফা নিয়ে মালিক-শ্রমিকপক্ষের চুক্তি হয়েছে। এগুলো বাস্তবায়িত হলে অসন্তোষ হওয়ার কথা নয়। অথচ অসন্তোষের কারণে ঢাকা-ময়মনসিংহের রাস্তা এই মুহূর্তেও (আজ বেলা একটা) বন্ধ। দু-একটি কারখানা অসন্তোষ ছড়িয়ে দিচ্ছে। এ এইচ এম সফিকুজ্জামান আরও বলেন, পরিস্থিতি নিয়ন্ত্রণে সেনাবাহিনী এবং শিল্প পুলিশ অক্লান্ত পরিশ্রম করছে। কিন্তু ফল মিলছে না। এ ক্ষেত্রে তৃতীয় পক্ষের ইন্ধন থাকলে কঠোর পদক্ষেপ নেওয়া হবে। ন্যূনতম মজুরি পুনর্মূল্যায়ন, হাজিরা বোনাসহ টিফিন বিল ও নাইট বিল দেওয়া, শ্রমিকদের বিরুদ্ধে হওয়া মামলা প্রত্যাহার, রেশন চালু, ঝুট ব্যবসা বন্ধে কেন্দ্রীয় তদারক ব্যবস্থা, জুলাই বিপ্লবে শহীদ ও আহত ব্যক্তিদের ক্ষতিপূরণ ও চিকিৎসা দেওয়া ইত্যাদি ছিল ১৮ দফার অন্যতম বিষয়। এগুলো বাস্তবায়িত হচ্ছে বলে জানানো হয়েছে।"
  },
  {
    "date_published": "2024-11-10T22:55:43",
    "date_modified": "2024-11-10T22:55:43",
    "author": "নিজস্ব প্রতিবেদক",
    "category": "রাজনীতি",
    "tag": [
      "বিএনপি",
      "রাজনীতি",
      "নির্বাচন"
    ],
    "title": "ট্রাম্পের ছবি আশ্রয় করে বাঁচতে চান শেখ হাসিনা, অভিযোগ মেজর হাফিজের",
    "url": "https://www.prothomalo.com/politics/6ne6oydauf",
    "content": "শেখ হাসিনা এখন আরেক দেশে বসে ট্রাম্পের ছবি আশ্রয় করে বাঁচতে চাইছেন বলে অভিযোগ করেছেন বিএনপির স্থায়ী কমিটির সদস্য হাফিজ উদ্দিন আহমদ। আজ রোববার জাতীয় প্রেসক্লাবে এক আলোচনা সভায় তিনি এ মন্তব্য করেন। ‘ঐতিহাসিক ৭ নভেম্বর: শহীদ রাষ্ট্রনায়ক জিয়াউর রহমান ও বাংলাদেশের উন্নয়ন’ শীর্ষক ওই আলোচনা সভার আয়োজন করে জিয়া পরিষদ। শেখ হাসিনার উদ্দেশে হাফিজ উদ্দিন বলেন, ‘আসেন না বাংলাদেশে, এত বড় বড় কথা বলেন...বাংলাদেশে আসেন।’ বিএনপির এই নেতা বলেন, গত ১৬ বছর কঠিন সময় ছিল। বিএনপি এবং অঙ্গসংগঠনগুলো কঠিন আন্দোলনে লিপ্ত ছিল। আওয়ামী লীগ কত নিষ্ঠুর, নির্মম, সেটা বৈষম্যবিরোধী ছাত্র আন্দোলনের সময় প্রকাশ পেয়েছে। হাফিজ উদ্দিন আহমদ বলেন, সংকটের সময় ত্রাতা হয়ে আবির্ভূত হয়েছিল ইস্ট বেঙ্গল রেজিমেন্ট। আর স্বাধীনতাযুদ্ধের সূচনা করেন অষ্টম ইস্ট বেঙ্গল রেজিমেন্টের উপ-অধিনায়ক মেজর জিয়াউর রহমান। কিন্তু জিয়াউর রহমানকে আওয়ামী লীগ কখনোই উপযুক্ত মর্যাদা দেয়নি। হাফিজ উদ্দিন বলেন, জিয়াউর রহমান মনেপ্রাণে ছিলেন একজন দেশপ্রেমিক, গণতান্ত্রিক। তিনি জীবন দিয়ে, জীবন আচরণ দিয়ে প্রমাণ করেছেন একজন মুক্তিযোদ্ধার চরিত্র কেমন হওয়া উচিত। তিনি এমনই মুক্তিযোদ্ধা, যিনি ছয় বছর রাষ্ট্র পরিচালনা করার পর দেখা গেল তার এক ইঞ্চি জমি নেই। ব্যাংকে কোনো টাকা নেই। জিয়া পরিষদের ভাইস চেয়ারম্যান শফিকুল ইসলামের সভাপতিত্বে বিএনপির চেয়ারপারসনের উপদেষ্টা সৈয়দ মোয়াজ্জেম হোসেন আলাল, নির্বাহী কমিটির সদস্য রফিক শিকদার, জিয়া পরিষদের মহাসচিব ইন্তাজ হোসেন প্রমুখ বক্তব্য দেন।"
  },
  {
    "date_published": "2024-11-10T23:59:13",
    "date_modified": "2024-11-10T23:59:13",
    "author": "খেলা ডেস্ক",
    "category": "ক্রিকেট",
    "tag": [
      "লকি ফার্গুসন",
      "নিউজিল্যান্ড ক্রিকেট দল",
      "গ্লেন ফিলিপস",
      "পাতুম নিশাঙ্কা",
      "শ্রীলঙ্কা ক্রিকেট দল"
    ],
    "title": "ফার্গুসনের হ্যাটট্রিক, হেইর বিশ্ব রেকর্ড, শেষ ওভারে ফিলিপসের ৩ উইকেট—নিউজিল্যান্ডের নাটকীয় জয়",
    "url": "https://www.prothomalo.com/sports/cricket/6flpqzgoce",
    "content": "আন্তর্জাতিক টি-টোয়েন্টিকে ১২০ রানের কম পুঁজি নিয়ে কখনো জেতেনি নিউজিল্যান্ড। প্রতিপক্ষকে ১১৫ রানের কমে বেঁধে রেখে শ্রীলঙ্কাও কখনো হারেনি ২০ ওভারের ক্রিকেটে। ডাম্বুলায় আজ শ্রীলঙ্কা-নিউজিল্যান্ড দ্বিতীয় টি-টোয়েন্টির আগে রেকর্ডটা এমনই ছিল। নিউজিল্যান্ডের ৫ রানের অবিশ্বাস্য জয়ে ম্যাচশেষে বদলে গেছে দুটি রেকর্ডই। ১০৮ রানেই অলআউট হয়েছিল নিউজিল্যান্ড। শেষ ওভারে ৩ উইকেট হারানো শ্রীলঙ্কা ১৯.৫ ওভারে অলআউট ১০৩ রানে। স্বল্প রানের নখ কামড়ানো উত্তেজনার ম্যাচটি ৫ রানে জিতে ২ ম্যাচ সিরিজটা শ্রীলঙ্কার সঙ্গে ভাগাভাগি করল নিউজিল্যান্ড। নিউজিল্যান্ডের জয়ের নায়ক দুজন—লকি ফার্গুসন ও গ্লেন ফিলিপস। ষষ্ঠ ও অষ্টম ওভার মিলিয়ে হ্যাটট্রিক পাওয়া পেসার ফার্গুসন গুঁড়িয়ে দেন লঙ্কান টপ অর্ডার। অফ স্পিনার ফিলিপস শেষ ওভারে লঙ্কান ভরসা পাতুম নিশাঙ্কাসহ ৩ উইকেট নিয়ে শেষ পেরেকটা ঠোকেন শ্রীলঙ্কার ইনিংসে। ৮২ রানে ৭ উইকেট হারালেও শ্রীলঙ্কা শেষ ওভারটা শুরু করেছিল ফেবারিট হিসেবেই। ৩ উইকেট হাতে নিয়ে ৬ বলে ৮ রান দরকার ছিল দলটির। ফিলিপসের করা ওভারের প্রথম বলে ১ রান নিয়ে ৫২ রানে অপরাজিত নিশাঙ্কাকে স্ট্রাইক দিলেন মহীশ তিকশানা। প্রয়োজনটা যখন ৫ বলে ৭ রানের, লঙ্কান ওপেনার নিশাঙ্কা লং অন দিয়ে উড়িয়ে মারতে গেলেন ফিলিপসকে। সেই শটে জোর ছিল না। ফল, বদলি ফিল্ডার হেনরি নিকোলসের হাতে ক্যাচ তুলে নিশাঙ্কার বিদায়। ৫১ বলে ৫২ রান করা নিশাঙ্কা যেন বুঝে গিয়েছিলেন তীরে এসে তরী ডুবিয়ে দিয়েছেন, তাই মাঠ থেকে বেরোতে অনন্ত সময়ই নিলেন। তবে পরের ব্যাটসম্যান মাতিশা পাতিরানা ফিরতে সময় নিলেন না মোটেই। সামনে এগিয়ে ডিফেন্ড করতে গিয়ে ভারসাম্য হারিয়ে স্টাম্পড হয়ে গেলেন পরের বলেই। এরপর নুয়ান তুষারা ফিলিপসকে হ্যাটট্রিক বঞ্চিত করার কাজটাই করতে পারলেন শুধু। এক বল পরে ক্যাচ তুলে বিদায় তিকশানার। অনেকখানি দৌড়ে গিয়ে ম্যাচে নিজের ষষ্ঠ শিকার ধরেন নিউজিল্যান্ডের উইকেটকিপার মিচেল হেই। তাতে বিশ্ব রেকর্ডও হয়ে যায়। আন্তর্জাতিক টি-টোয়েন্টিতে এক ম্যাচে এর আগে ৫টির বেশি ডিসমিসাল ছিল না কারও। মাত্রই দ্বিতীয় টি-টোয়েন্টি খেলতে নামা হেই ৫টি ক্যাচ নেওয়ার পাশাপাশি করেছেন একটি স্টাম্পিং। ব্যাটিংয়ে হেইদের হয়ে সর্বোচ্চ ৩০ রান করেছিলেন ওপেনার উইল ইয়াং। দ্বিতীয় সর্বোচ্চ ২৪ রান জশ ক্লার্কসনের। শ্রীলঙ্কান স্পিনার ওয়ানিন্দু হাসারাঙ্গা ১৭ রানে ৪টি ও পেসার পাতিরানা ১১ রানে নেন ৩ উইকেট। রান তাড়ায় শ্রীলঙ্কার হয়ে নিশাঙ্কা ছাড়া দুই অঙ্কের রান করেছেন শুধু ভানুকা রাজাপক্ষে (১৫) ও তিকশানা (১৪)। দুই কিউই বোলার ফার্গুসন ও ফিলিপস ৩ উইকেট নিতে খরচ করেছেন ৭ ও ৬ রান। ফার্গুসন করেছেন ২ ওভার, ফিলিপস ১.৫ ওভার।"
  },
  {
    "date_published": "2024-11-10T23:36:26",
    "date_modified": "2024-11-10T23:36:26",
    "author": "হাসান ইমাম",
    "category": "কলাম",
    "tag": [
      "প্রযুক্তি",
      "তথ্য আদান-প্রদানের মাধ্যম",
      "কৃত্রিম বুদ্ধিমত্তা"
    ],
    "title": "মানুষের ‘পরাজয়ের’ দিন কি ঘনিয়ে আসছে",
    "url": "https://www.prothomalo.com/opinion/column/pcen29s1si",
    "content": "ছেলেটি রাজধানীর একটি বিদ্যালয়ে ইংরেজি মাধ্যমে সপ্তম শ্রেণিতে পড়ে। পরীক্ষার আগে রাতে অঙ্ক করতে কৃত্রিম বুদ্ধিমত্তা তথা আর্টিফিশিয়াল ইন্টেলিজেন্সের (এআই) সাহায্য নিচ্ছিল সে। চ্যাটজিপিটিতে একটি অঙ্ক করতে দেওয়ার পর সেটির উত্তরও চলে আসে দ্রুত, সঠিকও ছিল সেটি। কিন্তু যে প্রক্রিয়ায় অঙ্কটি করা হয়েছে, তা বুঝতে পারছিল না ওই শিক্ষার্থী। তখন সে বাবার কাছে বিষয়টি জানতে চায়। বাবা এই প্রথম জানতে পারেন, সদ্য কৈশোরে পা দেওয়া তাঁর ছেলে এতটা ‘প্রযুক্তিবান্ধব’ এবং এআইয়ের সুবিধা নেওয়ার বিষয়েও সে পটু। এ পর্যন্ত ঠিকই আছে। মানুষের অগ্রগতির ইতিহাস তো প্রকারান্তরে প্রযুক্তির বাড়বাড়ন্তেরও ইতিহাস। কিন্তু মানুষ কি ক্রমে কৃত্রিম বুদ্ধিমত্তার বশীভূত হয়ে পড়ছে না? ভয়–জাগানিয়া এ প্রশ্ন এরই মধ্যে বিশ্বব্যাপী বহুবার বহুভাবে উচ্চারিত হয়েছে। কিছু বিজ্ঞানীদেরও একাংশের শঙ্কা, ভবিষ্যতে এমন দিন আসতে পারে, যখন কৃত্রিম বুদ্ধিমত্তার সঙ্গে দ্বন্দ্ব বাধবে মানবজাতির। সেই দ্বন্দ্বে মানুষের জয়ী হওয়ার সম্ভাবনা খুব কম। বর্তমান সময়ে মনোযোগ কাড়া বুদ্ধিজীবী ও লেখক ইয়ুভাল নোয়া হারারি এক কদম এগিয়ে জানিয়েছেন আরও ভয়াবহ কথা। তাঁর অনুমান, ২০৩৪ সাল নাগাদ মানবজাতিকে, তথা গোটা পৃথিবীকেই নিয়ন্ত্রণ করতে পারে এআই। এ বছর প্রকাশিত তাঁর নতুন বই ‘নেক্সাস: আ ব্রিফ হিস্ট্রি অব ইনফরমেশন নেটওয়ার্কস ফ্রম দ্য স্টোন এজ টু এআই’–তেও আছে এর ইঙ্গিত। একুশ শতক যে তথ্যের শতক, তা নিয়ে সম্ভবত দ্বিমত নেই কারও। ‘তথ্য আশীর্বাদ নাকি অভিশাপ’, এই বিতর্কে শেষতক ‘অভিশাপের’ পক্ষে পাল্লা ভারী হয়ে যাবে না তো? একুশ শতক এখন এ প্রশ্নেরও শতক! প্রশ্নটাকে আরেকটু তীক্ষ্ণ করে এভাবেও তুলছেন অনেকে—মানুষ কি তবে তারই সৃষ্টির কাছেই ‘পরাজিত’ হবে? মানবসভ্যতার ইতিহাসে প্রথমবারের মতো যন্ত্র তথা প্রযুক্তি স্বাধীনভাবে ভাবার ক্ষমতা অর্জন করেছে। এর আগে মানুষের যত ভয়ংকর আবিষ্কারই থাকুক না কেন, তার কোনোটার সামর্থ্য ছিল না নিজে নিজে সিদ্ধান্ত নেওয়ার। যেমন কোন লক্ষ্যবস্তুতে আঘাত হানতে হবে, তা নিবারণ করার সাধ্য ছিল না পারমাণবিক বোমার বা টমাহক মিসাইলের। এআইয়ের সেই শক্তি আছে। মানুষই তাকে জুগিয়েছে সেই সামর্থ্য। গত বছরের মার্চে চ্যাটজিপিটির উদ্ভাবনকারী প্রতিষ্ঠান ওপেনএআই ও গুগল ডিপমাইন্ড একযোগে এআইয়ের কাছে মানবসভ্যতার সম্ভাব্য পরাভূত হওয়ার শঙ্কার কথা জানিয়ে বিবৃতি দিয়েছিল। এমন শঙ্কা বাস্তবে কত দূর গড়াবে, তা সময়ই বলে দেবে। কিন্তু এরই মধ্যে আরেক শঙ্কা আকার পেতে শুরু করেছে। বিভিন্ন দেশে বিভিন্ন বিভেদকামী রাজনৈতিক বা গোষ্ঠীগত শক্তি, এমনকি ব্যক্তির হাতে এআইয়ের অপব্যবহারে মাধ্যমে ঘৃণা-বিদ্বেষ উসকে দেওয়া। ভুয়া, বিকৃত ও অপতথ্য ছড়ানোর পালে যেভাবে হাওয়া লাগছে, তা শেষ পর্যন্ত মানবসভ্যতার পাটাতনে জোর ঝাঁকুনি দিতে পারে বৈকি। সম্প্রতি তথ্যের সত্যতা যাচাইকারী প্রতিষ্ঠান ডিসমিসল্যাবের এক গবেষণা দেখা গেছে, বাংলাদেশের দ্বাদশ জাতীয় সংসদ নির্বাচনের আগে-পরে আওয়ামী লীগের পক্ষে বিভিন্ন গণমাধ্যম ও বিরোধী দলের ফেসবুক পেজে নানা মন্তব্য করা হয়েছে ভুয়া বা ফেক ফেসবুক প্রোফাইল থেকে। আর এসব ফেসবুক প্রোফাইল পরিচালিত হয়েছে বট নেটওয়ার্কের মাধ্যমে। এমন ১ হাজার ৩৬৯টি ফেসবুক প্রোফাইলের একটি বট নেটওয়ার্কের সন্ধান মিলেছে গবেষণায়। দেশ-বিদেশ থেকে এমন ভূরি ভূরি উদাহরণ টানা যায়। প্রতিষ্ঠান, সংগঠন, গোষ্ঠী থেকে শাসকমণ্ডলী নিজ স্বার্থের পক্ষে তথ্যের আদল দিতে সচেষ্ট। কেন মানবজাতি পৃথিবী শাসন করে—বছর দশেক আগেই ইয়ুভাল নোয়া হারারি সেই ব্যাখ্যা দিয়েছিলেন। সেই তিনিই এখন বলছেন তথ্য, অপতথ্য ও অ্যালগরিদম কীভাবে দিন দিন মানুষের মনস্তত্ত্বের ‘নিয়ন্ত্রক’ হয়ে উঠেছে। তাঁর ভাষ্যমতে, আমরা যতবার চ্যাটজিপিটি কিংবা অন্য কোনো এআই টুল ব্যবহার করি, এর সঙ্গে কথা বলি, প্রতিবারই এটি মানুষের চিন্তাচেতনা, মনস্তত্ত্ব আর ভাবার প্রক্রিয়া সম্পর্কে গভীর জ্ঞান অর্জন করে। এতে মানুষকে প্রভাবিত করার দক্ষতাও তার বাড়ছে দিন দিন। যে দেশে গণমাধ্যম স্বাধীন, সে দেশে দুর্ভিক্ষ হয় না—নোবেলজয়ী অর্থনীতিবিদ অমর্ত্য সেন এ কথা বলার মধ্য দিয়ে তথ্যের অবাধ প্রবাহের পক্ষেই সওয়াল করেছেন। মানুষের দুয়ারে অবাধ তথ্য পৌঁছে দেওয়াই হতে পারে গণতন্ত্র সুরক্ষার উৎকৃষ্ট পথ। কিন্তু সামাজিক যোগাযোগমাধ্যমশাসিত বর্তমানে তথ্যের সঙ্গে অপতথ্যের ফারাক নিবারণ কঠিন থেকে কঠিনতর হয়ে পড়ছে। কে না জানে, মিথ্যার চেয়ে অর্ধ-সত্য বরং বেশি ভয়ংকর। গত শতকের শেষার্ধে তথ্যপ্রযুক্তির যে আজদাহা বিস্তার ঘটতে থাকে, তাকে ‘প্রযুক্তিবিপ্লব’ বলতে কারও আপত্তি ছিল না। তথ্য হয়ে ওঠে অধিকারের আরেক নাম। তবে আধুনিকতার এই দর্শনগত অবস্থান ক্রমে আবছা হয়ে পড়ছিল। পোস্টট্রুথ বা উত্তর-সত্য জামানায় তা মুছে যাওয়ার জোগাড়! তথ্যের সঙ্গে সত্যের বিশেষত, পক্ষপাতহীন সত্যের সম্পর্কটি অস্বীকার করেছে নব্য জনরঞ্জনবাদী রাজনীতি, স্বার্থান্বেষী গোষ্ঠী। তাই যেকোনো তথ্যের সঙ্গে এ প্রশ্নও সমানভাবে গুরুত্বপূর্ণ হয়ে দেখা দিচ্ছে—তথ্য কার বা কোন পক্ষ বা গোষ্ঠীর স্বার্থ হাসিলে সহায়ক হবে? একক বা সর্বজনগ্রাহ্য সত্যে পৌঁছানোর দিশা হওয়ার কথা ছিল যে তথ্যের, তা–ই হয়ে দাঁড়িয়েছে ‘ভ্রান্তির ভাষা’। ‘তথ্য ও অপতথ্যের’ এই ডিসটোপিয়ার শেষ কোথায়? হাসান ইমাম সাংবাদিক[email protected]"
  },
  {
    "date_published": "2024-11-11T00:00:34",
    "date_modified": "2024-11-11T00:00:34",
    "author": "আল জাজিরা",
    "category": "ভারত",
    "tag": [
      "ভারত",
      "নরেন্দ্র মোদি",
      "যুক্তরাষ্ট্র",
      "যুক্তরাষ্ট্রের প্রেসিডেন্ট নির্বাচন ২০২৪",
      "ডোনাল্ড ট্রাম্প"
    ],
    "title": "যুক্তরাষ্ট্রের সঙ্গে ঝামেলা এড়াতে মোদি-ট্রাম্প ঘনিষ্ঠতার দিকে তাকিয়ে ভারত",
    "url": "https://www.prothomalo.com/world/india/pckt89g4l5",
    "content": "যুক্তরাষ্ট্রের প্রেসিডেন্ট নির্বাচনের আগের কথা। নির্বাচন সামনে রেখে ব্যাপক প্রচারণা চালাচ্ছেন রিপাবলিকান পার্টির প্রার্থী ডোনাল্ড ট্রাম্প। তখন ক্ষমতায় গেলে বিভিন্ন দেশ থেকে যুক্তরাষ্ট্রে আমদানি করা পণ্যের ওপর চড়া শুল্ক আরোপ করবেন বলে ঘোষণা দিয়েছিলেন তিনি। মূল হুমকিটা ছিল চীনকে নিয়ে। ভারত থেকে পণ্য আমদানির ক্ষেত্রেও একই বার্তা দিয়েছিলেন তিনি। ভারতের রপ্তানির সবচেয়ে বড় গন্তব্য যুক্তরাষ্ট্র। ওয়াশিংটনের শীর্ষ দুই বাণিজ্য অংশীদারের মধ্যেও রয়েছে নয়াদিল্লি। এরই মধ্যে নির্বাচনে ডেমোক্রেটিক পার্টির প্রার্থী কমলা হ্যারিসের বিরুদ্ধে জয় পেয়েছেন ট্রাম্প। বাণিজ্যের ক্ষেত্রে তিনি যেসব প্রতিশ্রুতি দিয়ে রেখেছেন এবং অভিবাসনবিরোধী যেসব বক্তব্য দিয়ে এসেছেন, তাতে দুই দেশের সম্পর্ক ঘিরে নানা আশঙ্কা দেখা দিয়েছে। নয়াদিল্লিভিত্তিক গবেষণাপ্রতিষ্ঠান কাউন্সিল ফর সোশ্যাল ডেভেলপমেন্টের অধ্যাপক বিশ্বজিৎ ধর বলেন, ‘ট্রাম্প যেসব নির্বাচনী প্রতিশ্রুতি দিয়েছেন, সেগুলো যদি বাস্তবায়ন করা হয়, তাহলে ভারত–যুক্তরাষ্ট্র সম্পর্ক আশঙ্কার মধ্যে পড়তে পারে। তিনি যদি প্রতিশ্রুতিগুলো পূরণের লক্ষ্য নিয়ে পথচলা শুরু করেন, তবে সেটি ভারতের জন্য খুবই খারাপ একটা খবর হবে।’ তবে আশার একটি আলোও দেখছেন অধ্যাপক বিশ্বজিৎ ধর। সেটি হলো, ট্রাম্পের সঙ্গে ভারতের প্রধানমন্ত্রী নরেন্দ্র মোদির সুসম্পর্ক। যুক্তরাষ্ট্র ও ভারতের ভবিষ্যৎ সম্পর্কের পথে সম্ভাব্য যে বাধা দেখা যাচ্ছে, তা হয়তো এ দুই নেতার ঘনিষ্ঠতার কারণে কিছুটা হলেও কাটানো যেতে পারে। ভারত ও যুক্তরাষ্ট্রের মধ্যে গত বছর প্রায় ১২০ বিলিয়ন ডলারের বাণিজ্য হয়েছিল। গত দশকে দুই দেশের মধ্যে বাণিজ্য ৯২ শতাংশ বৃদ্ধি পেয়েছে। এরই মধ্যে ট্রাম্পের ‘আমেরিকা ফার্স্ট’ (আমেরিকা প্রথমে) নীতি দুই দেশের বাণিজ্যিক সম্পর্কে বাধা হয়ে দাঁড়াতে পারে। আমেরিকা ফার্স্ট নীতির লক্ষ্য হলো, দেশের ভেতরে কর কমিয়ে বিদেশ থেকে আমদানি করা পণ্যের ওপর শুল্ক বাড়ানো। আমদানি করা পণ্যের ওপর শুল্ক বাড়ালে যুক্তরাষ্ট্রে ওই পণ্যগুলোর দাম বাড়তে পারে। এতে ভারতের রপ্তানিমুখী প্রধান শিল্পগুলোর ওপর বড় ধাক্কা আসতে পারে। যেমন ভারতের তথ্যপ্রযুক্তি, গাড়ি ও ওষুধ খাত। লন্ডন স্কুল অব ইকোনমিকসের বিশ্লেষকদের পূর্বাভাস অনুযায়ী, আমেরিকা ফার্স্ট নীতি বাস্তবায়িত হলে ভারতের মোট দেশজ উৎপাদন (জিডিপি) দশমিক শূন্য ৩ শতাংশ ক্ষতিগ্রস্ত হবে। আর চীনের জিডিপির ক্ষতি হবে শূন্য দশমিক ৬৮ শতাংশ। বিশ্বজিৎ ধরের ভাষায়, ‘যুক্তরাষ্ট্র আমাদের রপ্তানি পণ্যের সবচেয়ে বড় বাজার। তাই সবচেয়ে ক্ষতিগ্রস্ত দেশগুলোর তালিকায় থাকবে ভারত।’ ভারত যখন নতুন ট্রাম্প প্রশাসনের সঙ্গে শক্তিশালী সম্পর্ক গঠনের চেষ্টা করছে, তখন নয়াদিল্লি নতুন এক সমস্যার মুখে পড়তে যাচ্ছে বলে মনে করেন ভারতের জ্যেষ্ঠ কূটনীতিক অনিল ত্রিগুনায়াত। তিনি বলেন, যুক্তরাষ্ট্র যখন বিশ্ব থেকে নিজেকে আরও বিচ্ছিন্ন করতে চাচ্ছে, তখন একই সময়ে বৈশ্বিকভাবে আরও অংশীদারত্ব বাড়াতে চাচ্ছে ভারত। ২০১৬ সাল থেকে ট্রাম্পের প্রথম মেয়াদে যুক্তরাষ্ট্রে এইচ–১বি ভিসাধারীরা শঙ্কার মধ্যে ছিলেন। এই ভিসার আওতায় দক্ষ বিদেশিরা যুক্তরাষ্ট্রের চাকরির বাজারে যুক্ত হন। গত বছর দেশটিতে সর্বোচ্চ ৭২ দশমিক ৩ শতাংশ এইচ–১বি ভিসাধারী ছিলেন ভারতীয়। আর চীনা নাগরিকদের এই ভিসা ছিল ১১ দশমিক ৭ শতাংশ। ২০১৫ সালে ট্রাম্প ক্ষমতায় আসার আগের বছরে যুক্তরাষ্ট্রে এইচ–১বি ভিসা প্রত্যাখ্যান করার হার ছিল ৬ শতাংশ। ট্রাম্প ক্ষমতা গ্রহণের এক বছর পর ২০১৮ সালে সেই হার বেড়ে দাঁড়ায় ২৪–এ। ২০২০ সালে তা আরও বেড়ে হয় ৩০ শতাংশ। বিশ্বজিৎ ধরের মতে, যখন রাজনৈতিক বক্তব্যে অভিবাসন–সংক্রান্ত বিষয় জোরদার হয়, তখন ভারতীয় কর্মীদের আসন্ন প্রভাবের জন্য প্রস্তুত থাকতে হবে। বেশির ভাগ বিশেষজ্ঞ এটা মনে করেন যে ওয়াশিংটনে যে–ই ক্ষমতায় থাকুক না কেন, ভারত ও যুক্তরাষ্ট্রের মধ্যে দ্বিপক্ষীয় সম্পর্ক বাড়তে থাকবে। নয়াদিল্লিভিত্তিক গবেষণাপ্রতিষ্ঠান অবজারভার রিসার্চ ফাউন্ডেশনের (ওআরএফ) স্টাডিজ অ্যান্ড ফরেন পলিসির ভাইস প্রেসিডেন্ট হর্ষ পান্ত বলেন, গত এক দশকে ট্রাম্পের সঙ্গে ব্যক্তিগত সম্পর্ক এগিয়ে নিয়েছেন নরেন্দ্র মোদি। বর্তমানে মোদি এই সম্পর্ক থেকে সুবিধা পেতে পারেন। ট্রাম্পের সঙ্গে মোদির সম্পর্ক দুই দেশের দ্বিপক্ষীয় সম্পর্কে সহায়তা করবে বলে মনে করেন কিংস কলেজ লন্ডনের আন্তর্জাতিক সম্পর্কের প্রভাষক ওয়াল্টার ল্যাডইউগও। তাঁর এবং গবেষণাপ্রতিষ্ঠান উইলসন সেন্টারের সাউথ এশিয়া ইনস্টিটিউটের পরিচালক মাইকেল কুগেলম্যানের মতে, ট্রাম্প প্রেসিডেন্ট থাকাকালে গণতান্ত্রিক সূচকে ভারতের পিছিয়ে যাওয়া এবং দেশটির সংখ্যালঘু অধিকারের মতো বিষয়গুলোর ওপর কম নজর দেওয়া হবে। এদিকে রাশিয়ার সঙ্গে ভারতের ঐতিহাসিক সম্পর্ক রয়েছে। ইউক্রেন যুদ্ধের মধ্যেও চলতি বছর দুই দেশের মধ্যে রেকর্ড পরিমাণ—৬৫ দশমিক ৫ বিলিয়ন ডলারের বাণিজ্য হয়েছে। যুদ্ধে মস্কোকে সহায়তার অভিযোগে সম্প্রতি ভারতের বেশ কয়েকটি প্রতিষ্ঠানের ওপর নিষেধাজ্ঞা দিয়েছে যুক্তরাষ্ট্র। তবে ধারণা করা হচ্ছে, ট্রাম্প ক্ষমতায় বসার পর রাশিয়া নিয়ে ভারতের ওপর মার্কিন চাপ কমবে। ট্রাম্প যদিও বারবারই রাশিয়া–ইউক্রেন যুদ্ধ বন্ধের পক্ষে কথা বলেছেন। মস্কোকে সামরিকভাবে মোকাবিলার চেয়ে কূটনৈতিকভাবে মোকাবিলাকে গুরুত্ব দেন তিনি। মাইকেল কুগেলম্যানের মতে, বিগত বছরগুলোয় রাশিয়াসহ যেসব বিষয়ে উত্তেজনা ভারত–যুক্তরাষ্ট্র সম্পর্ককে শীতল করেছিল, তা কমতে পারে। চীনকে ঘিরেও ভারত–যুক্তরাষ্ট্র সম্পর্ক ভালো হতে পারে। দুই দেশেই প্রতিদ্বন্দ্বী চীন। এ ছাড়া এশিয়া প্রশান্ত মহাসাগরীয় অঞ্চলে দিন দিন নিজেদের উপস্থিতি জোরদার করছে বেইজিং। এমন পরিস্থিতিতে চীনকে সামলাতে ওয়াশিংটন ও নয়াদিল্লি হাত মেলাতে পারে বলে মনে করছেন বিশেষজ্ঞরা। গত বছর থেকে যুক্তরাষ্ট্র–ভারত সম্পর্কে বড় একটি ধাক্কা দিয়েছে যুক্তরাষ্ট্রের মাটিতে একজন শিখ বিচ্ছিন্নতাবাদীকে হত্যার চেষ্টা। মার্কিন কৌঁসুলিদের দাবি, ওই হত্যাচেষ্টার পেছনে হাত ছিল ভারতীয় গোয়েন্দাদের। এ ঘটনায় সম্প্রতি যুক্তরাষ্ট্রের আদালতে ভারতের একজন সাবেক গোয়েন্দাকে আনুষ্ঠানিকভাবে অভিযুক্ত করা হয়েছে। মাইকেল কুগেলম্যানের মতে, ট্রাম্প নিজেকে একজন জাতীয়তাবাদী হিসেবে পরিচয় দিয়ে থাকেন। রাশিয়া, চীন বা বাণিজ্যের মতো বিষয়গুলো ওয়াশিংটন–নয়াদিল্লি সম্পর্কে বাধা না হয়ে দাঁড়ালেও হত্যাচেষ্টার অভিযোগ নিয়ে দুই দেশের মধ্যে উত্তেজনা দেখা দিতে পারে। তবে ওআরএফের স্টাডিজ অ্যান্ড ফরেন পলিসির ভাইস প্রেসিডেন্ট হর্ষ পান্তের মতে, ‘ভারত যদি জো বাইডেন সরকারের আমলে এই সংকট সামাল দিতে পারে, তাহলে ট্রাম্পের আমলে তা আরও ভালোভাবে সামলাতে পারবে।’ আর কূটনীতিক অনিল ত্রিগুনায়াত বলেন, ‘আজকের দিনে অধিকাংশ কূটনীতিই হয় দুই দেশের শীর্ষ পর্যায়ের ব্যক্তিদের মধ্যে সম্পর্কের ওপর ভিত্তি করে। ট্রাম্পের সঙ্গে মোদির ভালো সম্পর্কের ওপর ভর করে বাধা কাটিয়ে সামনের দিকে এগিয়ে যেতে পারে যুক্তরাষ্ট্র ও ভারত।’"
  },
  {
    "date_published": "2024-11-10T23:23:18",
    "date_modified": "2024-11-10T23:23:18",
    "author": "নিজস্ব প্রতিবেদক",
    "category": "জেলা",
    "tag": [
      "বগুড়া",
      "রাজশাহী বিভাগ",
      "আইনশৃঙ্খলা",
      "হত্যা"
    ],
    "title": "দিনদুপুরে বাসায় ঢুকে গৃহবধূকে হত্যা করে রেফ্রিজারেটরে লাশ রেখে গেল দুর্বৃত্তরা",
    "url": "https://www.prothomalo.com/bangladesh/district/i3k9g3kupg",
    "content": "বগুড়ার দুপচাঁচিয়া উপজেলায় দিনদুপুরে দুর্বৃত্তরা বাসায় ঢুকে উম্মে সালমা (৫০) নামে এক গৃহবধূকে স্বাসরোধে হত্যার পর লাশ ডিপ ফ্রিজে গুম করে রাখার অভিযোগ পাওয়া গেছে। আজ রোববার বেলা একটা থেকে দেড়টার মধ্যে দুপচাঁচিয়া সদরের জয়পুরপাড়া এলাকায় ‘আজিজিয়া মঞ্জিল’ নামে বাসায় এ ঘটনা ঘটে। নিহত উম্মে সালমা দুপচাঁচিয়া ডিএস ফাজিল মাদ্রাসার উপাধ্যক্ষ আজিজুর রহমানের স্ত্রী। আজিজুর রহমান শিক্ষকতার পাশাপাশি দুপচাঁচিয়া উপজেলা মসজিদের খতিব এবং ইমাম-মুয়াজ্জিন সমিতির সভাপতির দায়িত্বে রয়েছেন। এ ছাড়া তাঁর একটি ট্রাভেল এজেন্সি প্রতিষ্ঠানও আছে। খবর পেয়ে পুলিশ লাশ উদ্ধার করে ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠিয়েছে। দুপচাঁচিয়া থানার ভারপ্রাপ্ত কর্মকর্তা (ওসি) ফরিদুল ইসলাম প্রথম আলোকে বলেন, প্রাথমিকভাবে ধারণা করা হচ্ছে ডাকাতির উদ্দেশ্যে দুর্বৃত্তরা ওই বাসায় ঢুকেছিল। তবে বাসা থেকে কোনো কিছুই খোয়া যায়নি। পুলিশ ও পরিবার সূত্রে জানা গেছে, দুপচাঁচিয়া উপজেলা সদরের সিও অফিস বাসস্ট্যান্ড থেকে সামান্য অদূরে বগুড়া-নওগাঁ মহাসড়কসংলগ্ন ৪ তলা ‘আজিজিয়া মঞ্জিলে’ পরিবার নিয়ে থাকেন আজিজুর রহমান। তিনি রোববার সকাল ১০টার দিকে বাসা থেকে মাদ্রাসার উদ্দেশে বের হন। তাঁর ছেলে শাদ বিন আজিজুর রহমান দুপচাঁচিয়া ডিএস মাদ্রাসার আলিম প্রথম বর্ষের শিক্ষার্থী। তিনিও সকালের দিকে মাদ্রাসায় যান। বাড়িতে উম্মে সালমা একা ছিলেন। শাদ বিন আজিজুর রহমান প্রথম আলোকে বলেন, তাঁরা ভবনের তৃতীয় তলায় থাকেন। সকালে মাদ্রাসায় যাওয়ার পর আনুমানিক সাড়ে ১০টার দিকে মায়ের সঙ্গে মুঠোফোনে শেষ কথা হয় তাঁর। দুপুরে খাওয়ার জন্য বেলা ২টা নাগাদ বাসায় গিয়ে দেখেন, বাইরে থেকে তালা লাগানো। এরপর তাঁর কাছে থাকা বিকল্প চাবি দিয়ে বাসার ভেতরে ঢুকে দেখেন আলমারি খোলা। একটি কুড়াল এবং হাতুড়ি পড়ে আছে সেখানে। এ সময় মাকে খুঁজতে থাকেন। একপর্যায়ে বাসার ডিপ ফ্রিজের দরজা আলগা দেখে সেখানে উঁকি দিয়ে দেখেন, ভেতরে তাঁর মায়ের হাত বাঁধা লাশ রেখে দেওয়া হয়েছে।স্টিলের আলমারি কুড়াল দিয়ে কাটার চেষ্টা হলেও বাসা থেকে কোনো টাকাপয়সা বা স্বর্ণালংকার খোয়া যায়নি বলে জানান শাদ বিন আজিজুর। আজিজিয়া মঞ্জিল-এর ৪ তলা বাসার প্রথম তলার বাসিন্দা মাসকুরুর রহমান বলেন, ঘটনার সময় তাঁরা বাসায় ছিলেন না। দিনদুপুরে বাসায় ঢুকে এভাবে গৃহবধূকে হত্যার পর ডিপ ফ্রিজে লাশ গুম করায় আশপাশের বাসায় আতঙ্ক ছড়িয়ে পড়েছে।"
  },
  {
    "date_published": "2024-11-10T21:44:35",
    "date_modified": "2024-11-10T21:44:35",
    "author": "প্রতিনিধি",
    "category": "জেলা",
    "tag": [
      "শোভাযাত্রা",
      "বহিষ্কার",
      "নাটোর",
      "বিএনপি",
      "সিংড়া",
      "রাজশাহী বিভাগ"
    ],
    "title": "নাটোরের সিংড়ায় সমর্থকদের নিয়ে শোভাযাত্রা করেছেন বহিষ্কৃত বিএনপি নেতা",
    "url": "https://www.prothomalo.com/bangladesh/district/j8wo8gry61",
    "content": "নাটোরের সিংড়া উপজেলা সদরে কর্মী–সমর্থকদের নিয়ে শোভাযাত্রা করেছেন বহিষ্কৃত জেলা বিএনপির যুগ্ম আহ্বায়ক ও উপজেলা বিএনপির সাধারণ সম্পাদক দাউদার মাহমুদ। আজ রোববার দুপুরে শহরের গরুহাটি মাঠ থেকে শোভাযাত্রাটি শুরু হয়ে কোর্ট মাঠে গিয়ে শেষ হয়। বিপ্লব ও সংগতি দিবস উপলক্ষে তিনি ব্যক্তিগত উদ্যোগে এ শোভাযাত্রার আয়োজন করেন। শোভাযাত্রায় অংশ নেওয়া কর্মীদের সূত্রে জানা যায়, দাউদার মাহমুদের আহ্বানে রোববার দুপুর ১২টা থেকে দলে দলে বিএনপির কর্মী–সমর্থকেরা সিংড়া গরুহাটির মাঠে জড়ো হতে শুরু করেন। দুপুর সাড়ে ১২টার মধ্যে কর্মী–সমর্থকে ভরে যায় গরুহাটি মাঠ। পরে সেখান থেকে দাউদার মাহমুদের নেতৃত্বে বর্ণিল শোভাযাত্রা বের হয়। শোভাযাত্রাটি শহরের প্রধান সড়ক ঘুরে উপজেলা চত্বরের কোর্ট মাঠে শেষ হয়। সেখানে সংক্ষিপ্ত সমাবেশে বক্তব্য দেন দাউদার মাহমুদ। দাউদার মাহমুদ বলেন, ৭ নভেম্বর বিপ্লব ও সংহতি দিবসে জাতি এক ক্রান্তিকাল অতিক্রম করে। জিয়াউর রহমান মুক্ত হয়ে দেশের মানুষের সেবায় নিজেকে নিয়োজিত করেন। এখনো দেশ এক ক্রান্তিকাল অতিক্রম করছে। ফ্যাসিস্ট হাসিনা ও তাঁর দোসররা নানা কৌশলে দেশকে অস্থিতিশীল করার পাঁয়তারা করছে। তাদের দেশবিরোধী ষড়যন্ত্র তারেক রহমানের নেতৃত্বে এ দেশের কোটি কোটি মানুষ প্রতিহত করছে এবং ভবিষ্যতেও করবে। কেন্দ্রের নির্দেশনা উপেক্ষা করে মোটর শোভাযাত্রা করার দায়ে ২২ সেপ্টেম্বর তৎকালীন জেলা বিএনপির যুগ্ম আহ্বায়ক ও উপজেলা বিএনপির সাধারণ সম্পাদক দাউদার মাহমুদকে দল থেকে বহিষ্কার করা হয়। এরপর আজ প্রথমবারের মতো তিনি তাঁর কর্মী–সমর্থকদের নিয়ে প্রকাশ্যে রাজনৈতিক কর্মসূচি পালন করেন।"
  },
  {
    "date_published": "2024-11-10T21:49:27",
    "date_modified": "2024-11-10T21:49:27",
    "author": "ক্রীড়া প্রতিবেদক",
    "category": "ক্রিকেট",
    "tag": [
      "বাংলাদেশ ক্রিকেট দল",
      "বাংলাদেশ ওয়েস্ট ইন্ডিজ সিরিজ"
    ],
    "title": "টেস্ট দলে ফিরেছেন তাসকিন, শরীফুল ও জাকের",
    "url": "https://www.prothomalo.com/sports/cricket/qszwe4a7x7",
    "content": "নাজমুল হোসেনকে অধিনায়ক রেখেই আজ ওয়েস্ট ইন্ডিজের বিপক্ষে দুই টেস্টের সিরিজের জন্য ১৫ সদস্যের বাংলাদেশ দল ঘোষণা করেছে বিসিবি। আঙুলের চোটের কারণে দলে নেই মুশফিকুর রহিম। দক্ষিণ আফ্রিকার বিপক্ষে খেলা সর্বশেষ টেস্টের দল থেকে বাদ পড়েছেন অফ স্পিনার নাঈম হাসান ও পেসার খালেদ আহমেদ। দলে ফিরেছেন তাসকিন আহমেদ, জাকের আলী ও শরীফুল ইসলাম। ওয়েস্ট ইন্ডিজের কন্ডিশনের কথা মাথায় রেখেই দক্ষিণ আফ্রিকা সিরিজের সর্বশেষ টেস্টের দলে থাকা হাসান মাহমুদ ও নাহিদ রানার সঙ্গে তাসকিন ও শরীফুলকে ফিরিয়ে চার পেসার নিয়ে দল সাজিয়েছে নির্বাচক কমিটি। ঘরের মাঠে প্রোটিয়াদের বিপক্ষে টেস্ট সিরিজে তাসকিনকে বিশ্রাম দেওয়া হয়, শরীফুল খেলেছেন জাতীয় লিগে। এবার তাঁদের ফিরিয়ে আনার ব্যাখ্যায় প্রধান নির্বাচক গাজী আশরাফ হোসেন প্রথম আলোকে বলেছেন, ‘ওয়ার্কলোড ম্যানেজমেন্টের অংশ হিসেবে ওদের রাখা হয়নি। এখন আবার তারা দলে ফিরেছে।’ চট্টগ্রামে দক্ষিণ আফ্রিকার বিপক্ষে টেস্ট ম্যাচ দিয়ে অভিষেক হয় মাহিদুল ইসলামের। কনকাশন সমস্যায় জাকের আলী শেষ মুহূর্তে ছিটকে পড়ায় সুযোগ হয় মাহিদুলের। ওয়েস্ট ইন্ডিজ সফরের দলে অবশ্য দুজনই সুযোগ পাচ্ছেন। প্রধান নির্বাচক এ ব্যাপারে বলেছেন, ‘চোটের কারণে আমরা মুশফিককে পাচ্ছি না। তার সুস্থ হতে আরও কিছুদিন সময় লাগতে পারে। আর জাতীয় লিগে মাহিদুল ভালো করছে। সেটার পুরস্কার সে পাচ্ছে।’ ওয়েস্ট ইন্ডিজের বিপক্ষে টেস্ট সিরিজ দিয়ে চলমান আইসিসি টেস্ট চ্যাম্পিয়নশিপের চক্র শেষ করবে বাংলাদেশ। সংযুক্ত আরব আমিরাতে চলমান বাংলাদেশ দলের আফগানিস্তান সিরিজ শেষ করেই লাল বলের ক্রিকেটাররা ওয়েস্ট ইন্ডিজ সফরে যাবেন। অন্যরা যাবেন ঢাকা থেকে। সাদা বলের ক্রিকেটাররা দেশে ফিরে এসে পরে দলের সঙ্গে যোগ দেওয়ার কথা। নাজমুল হোসেন (অধিনায়ক), সাদমান ইসলাম, মাহমুদুল হাসান, জাকির হাসান, মুমিনুল হক, মাহিদুল ইসলাম, লিটন দাস, জাকের আলী, মেহেদী হাসান মিরাজ (সহ-অধিনায়ক), তাইজুল ইসলাম, শরীফুল ইসলাম, তাসকিন আহমেদ, নাহিদ রানা, হাসান মাহমুদ, হাসান মুরাদ।"
  },
  {
    "date_published": "2024-11-10T21:59:49",
    "date_modified": "2024-11-10T21:59:49",
    "author": "প্রতিনিধি",
    "category": "জেলা",
    "tag": [
      "মির্জাপুর",
      "গ্রেপ্তার",
      "ঢাকা বিভাগ",
      "টাঙ্গাইল"
    ],
    "title": "মির্জাপুরে হিমেলের চোখ হারানোর মামলায় চারজন গ্রেপ্তার",
    "url": "https://www.prothomalo.com/bangladesh/district/aezc84t1zu",
    "content": "টাঙ্গাইলের মির্জাপুরে বৈষম্যবিরোধী আন্দোলনে গুলিতে আহত হিমেলের চোখ হারানোর ঘটনায় করা মামলায় চারজনকে গ্রেপ্তার করেছে পুলিশ। গতকাল শনিবার রাতে উপজেলা সদরের বাওয়ার কুমারজানি এলাকা থেকে তাঁদের গ্রেপ্তার করা হয়। গ্রেপ্তার ব্যক্তিরা হলেন উপজেলার গোড়াই ইউনিয়নের রাজাবাড়ী এলাকার আবদুল্লাহ আল মামুন (৪৫), তরফপুর ইউনিয়নের শিরঘাটা গ্রামের মজনু সিকদার (৩৫), বহুরিয়া ইউনিয়নের বড় গবড়া গ্রামের মিজান (৩০) ও বাওয়ার কুমারজানি এলাকার বাসিন্দা ও উপজেলা যুবলীগের সাবেক আহ্বায়ক সেলিম সিকদারের ভাই শামীম আল মামুন (৪৫)। পুলিশ জানায়, গোপন সংবাদের ভিত্তিতে গতকাল রাত ১১টার দিকে বাওয়ার কুমারজানি এলাকার বাসিন্দা সেলিম সিকদারের বাসায় অভিযান চালিয়ে ওই ব্যক্তিদের আটক করা হয়। পরে হিমেলের মা নাসিমা বেগমের করা মামলায় অজ্ঞাতনামা আসামি হিসেবে তাঁদের গ্রেপ্তার দেখানো হয়। গত ৪ আগস্ট ঢাকা-টাঙ্গাইল মহাসড়ক-সংলগ্ন গোড়াই হাইওয়ে থানার সামনে বৈষম্যবিরোধী ছাত্র-জনতার আন্দোলন চলাকালে ছররা গুলিতে অন্যদের সঙ্গে হিমেলও আহত হয়। ঢাকা মেডিকেল কলেজ হাসপাতালের চিকিৎসকেরা জানান, হিমেলের দুইচোখ অন্ধ হয়ে গেছে। এ ঘটনায় গত ৭ অক্টোবর টাঙ্গাইলের আদালতে ১০০ জনের নাম উল্লেখ করে ও অজ্ঞাত ৪০০ থেকে ৫০০ জনকে আসামি করে মামলা করেন হিমেলের মা নাসিমা বেগম। মির্জাপুর থানার ভারপ্রাপ্ত কর্মকর্তা (ওসি) মো. মোশারফ হোসেন বলেন, মামলার তদন্তে নাম আসায় তাঁদের গ্রেপ্তার করা হয়েছে। জিজ্ঞাসাবাদের জন্য তাঁদের পাঁচ দিনের রিমান্ডের আবেদন করে আজ রোববার টাঙ্গাইলের আদালতে পাঠানো হয়েছে।"
  },
  {
    "date_published": "2024-11-10T21:43:57",
    "date_modified": "2024-11-10T21:43:57",
    "author": "প্রতিনিধি",
    "category": "জেলা",
    "tag": [
      "পুলিশ",
      "মাদারীপুর",
      "জমি",
      "ঢাকা বিভাগ",
      "শিবচর",
      "অভিযোগ",
      "হত্যা"
    ],
    "title": "শিবচরে জমি নিয়ে বিরোধের জেরে মুদিদোকানিকে পিটিয়ে হত্যা",
    "url": "https://www.prothomalo.com/bangladesh/district/7igw1tvgs7",
    "content": "মাদারীপুরের শিবচরে জমি নিয়ে বিরোধের জেরে এক মুদিদোকানিকে পিটিয়ে হত্যার অভিযোগ উঠেছে প্রতিবেশীর বিরুদ্ধে। আজ রোববার সন্ধ্যা সাড়ে ছয়টার দিকে শিবচর পৌরসভার ৩ নম্বর ওয়ার্ডের গুয়াতলা এলাকায় এ ঘটনা ঘটে। নিহত মুদিদোকানির নাম আশরাফ উদ্দিন (৬০)। তিনি শিবচরের মৃত দেলোয়ার মালের ছেলে। আর অভিযুক্ত ব্যক্তির নাম স্বপন মোল্লা। তিনি শিবচরের আবুল হোসেন মোল্লার ছেলে। প্রত্যক্ষদর্শী ও স্থানীয় লোকজন সূত্রে জানা যায়, রোববার সন্ধ্যায় গুয়াতলা এলাকার ‘তারা জামে মসজিদ’–এ মাগরিবের নামাজ আদায় শেষে বাড়ি ফিরছিলেন মুদিদোকানি আশরাফ উদ্দিন। আগে থেকে ওত পেতে থাকা প্রতিবেশী স্বপন মোল্লা লাঠিসোঁটা নিয়ে আশরাফের ওপর অতর্কিত হামলা চালায়। এ সময় আশরাফকে পিটিয়ে গুরুতর আহত করেন স্বপন। মুদিদোকানির ডাকচিৎকারে আশপাশের লোকজন এগিয়ে এলে অভিযুক্ত স্বপন মোল্লা ঘটনাস্থল থেকে পালিয়ে যান। পরে গুরুতর আহত অবস্থায় আশরাফকে উদ্ধার করে শিবচর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। স্বজনদের অভিযোগ, দীর্ঘদিন ধরে আশরাফ উদ্দিনের সঙ্গে জমি নিয়ে বিরোধ চলে আসছিল প্রতিবেশী স্বপন মোল্লার। এরই জেরে পূর্বপরিকল্পিতভাবে আশরাফকে পিটিয়ে হত্যা করা হয়েছে। এ ঘটনার দৃষ্টান্তমূলক শাস্তির দাবি তাঁদের। শিবচর থানার ভারপ্রাপ্ত কর্মকর্তা (ওসি) মোক্তার হোসেন জানান, এক বৃদ্ধের মৃত্যুর খবর পেয়ে পুলিশ পাঠানো হয়েছে। এ ব্যাপারে নিহতের পরিবার থেকে লিখিত অভিযোগ পেলে আইনগত ব্যবস্থা গ্রহণ করা হবে। এ ছাড়া হামলাকারীকে আটকের চেষ্টা চলছে।"
  },
  {
    "date_published": "2024-11-10T22:14:13",
    "date_modified": "2024-11-10T22:14:13",
    "author": "বিশেষ প্রতিবেদক",
    "category": "বাংলাদেশ",
    "tag": [
      "অন্তর্বর্তী সরকারের উপদেষ্টা",
      "ড. মুহাম্মদ ইউনূস",
      "বৈষম্যবিরোধী ছাত্র আন্দোলন"
    ],
    "title": "উপদেষ্টা সেখ বশির বাণিজ্যে, ফারুকী সংস্কৃতিতে, স্থানীয় সরকারে এলেন সজীব ভূঁইয়া",
    "url": "https://www.prothomalo.com/bangladesh/w71zm7pane",
    "content": "অন্তর্বর্তী সরকারের নতুন তিন উপদেষ্টার মধ্যে ব্যবসায়ী সেখ বশির উদ্দিনকে বাণিজ্য মন্ত্রণালয় সামলানোর দায়িত্ব দেওয়া হয়েছে। একই সঙ্গে তিনি বস্ত্র ও পাট মন্ত্রণালয়ের উপদেষ্টা হিসেবে দায়িত্ব পালন করবেন। আরেক নতুন উপদেষ্টা চলচ্চিত্র পরিচালক মোস্তফা সরয়ার ফারুকীকে দেওয়া হয়েছে সংস্কৃতি মন্ত্রণালয়ের দায়িত্ব। আইন, বিচার ও সংসদবিষয়ক উপদেষ্টা অধ্যাপক আসিফ নজরুল এত দিন অন্য দুই মন্ত্রণালয় প্রবাসী কল্যাণ ও বৈদেশিক কর্মসংস্থান মন্ত্রণালয় এবং সংস্কৃতিবিষয়ক মন্ত্রণালয় সামলাতেন। এখন তিনি আইন, বিচার ও সংসদবিষয়ক মন্ত্রণালয় এবং প্রবাসী কল্যাণ ও বৈদেশিক কর্মসংস্থান মন্ত্রণালয়ের উপদেষ্টা হিসেবে দায়িত্ব পালন করবেন। সালেহউদ্দিন আহমেদ এত দিন অর্থ মন্ত্রণালয় ও বাণিজ্য মন্ত্রণালয়ের উপদেষ্টার দায়িত্ব পালন করতেন। এখন তিনি শুধু অর্থ মন্ত্রণালয় সামলাবেন। উপদেষ্টা পরিষদের দপ্তর বণ্টনে বড় পরিবর্তন এসেছে স্থানীয় সরকার, পল্লী উন্নয়ন ও সমবায় মন্ত্রণালয়ে। উপদেষ্টা হাসান আরিফ এত দিন এই মন্ত্রণালয়ের পাশাপাশি ভূমি মন্ত্রণালয় সামলাতেন। এখন থেকে তিনি ভূমি মন্ত্রণালয় এবং বেসামরিক বিমান পরিবহন ও পর্যটন মন্ত্রণালয়ের দায়িত্ব সামলাবেন। বেসামরিক বিমান পরিবহন ও পর্যটন মন্ত্রণালয় এত দিন প্রধান উপদেষ্টার হাতে ছিল। এখন হাসান আরিফ এই মন্ত্রণালয়ের দায়িত্বে আসায় প্রধান উপদেষ্টার হাতে থাকছে মন্ত্রিপরিষদ বিভাগ, প্রতিরক্ষা মন্ত্রণালয়, সশস্ত্র বাহিনী বিভাগ ও জনপ্রশাসন মন্ত্রণালয়। আর স্থানীয় সরকার, পল্লী উন্নয়ন ও সমবায় মন্ত্রণালয়ের দায়িত্বে এসেছেন উপদেষ্টা আসিফ মাহমুদ সজীব ভূঁইয়া। তিনি এখন গুরুত্বপূর্ণ এই মন্ত্রণালয়ের পাশাপাশি যুব ও ক্রীড়া মন্ত্রণালয় সামলাবেন। আসিফ মাহমুদ সজীব ভূঁইয়া এত দিন শ্রম ও কর্মসংস্থান মন্ত্রণালয়ও সামলে এসেছেন। এখন এই মন্ত্রণালয়ের উপদেষ্টা হচ্ছেন ব্রিগেডিয়ার জেনারেল (অব.) ড. এম সাখাওয়াত হোসেন। এম সাখাওয়াত হোসেন এখন শ্রম ও কর্মসংস্থান মন্ত্রণালয়ের পাশাপাশি আগের নৌপরিবহন মন্ত্রণালয়ের দায়িত্বও পালন করবেন। এত দিন প্রধান উপদেষ্টার কার্যালয়ে সংযুক্ত আলী ইমাম মজুমদারকে খাদ্য মন্ত্রণালয়ের উপদেষ্টা করা হয়েছে। প্রধান উপদেষ্টার বিশেষ সহকারী হিসেবে দায়িত্ব পালন করে আসা মাহফুজ আলম আজ উপদেষ্টা হিসেবে শপথ নিয়েছেন। দপ্তর বণ্টনের প্রজ্ঞাপনে তাঁর বিষয়ে কিছু উল্লেখ করা হয়নি।"
  },
  {
    "date_published": "2024-11-10T22:05:02",
    "date_modified": "2024-11-10T22:05:02",
    "author": "নিজস্ব প্রতিবেদক",
    "category": "জেলা",
    "tag": [
      "বিএনপি",
      "ভারত",
      "ময়মনসিংহ",
      "ময়মনসিংহ বিভাগ",
      "আওয়ামী লীগ"
    ],
    "title": "আওয়ামী লীগ লঙ্গরখানা ও কম্বল চোরের দল: জাহিদ হোসেন",
    "url": "https://www.prothomalo.com/bangladesh/district/omvqzk37di",
    "content": "বিএনপির স্থায়ী কমিটির সদস্য এ জেড এম জাহিদ হোসেন বলেছেন, আওয়ামী লীগ আত্মগোপন ও পলায়নের দল। লঙ্গরখানা ও কম্বল চোরের দল। দেশের ১৭ লাখ কোটি টাকা লুণ্ঠনকারী দল আওয়ামী লীগ। তারা পাখির মতো গুলি করে মানুষ হত্যা করেছে। মায়ের পেটের বাচ্চাকে হত্যা করেছে। আজ রোববার সন্ধ্যায় ময়মনসিংহ মেডিকেল কলেজ হাসপাতালের শহীদ প্রেসিডেন্ট জিয়াউর রহমান মিলনায়তনে জাতীয় বিপ্লব ও সংহতি দিবস উপলক্ষে এক আলোচনা সভায় প্রধান অতিথির বক্তব্যে তিনি এসব কথা বলেন। আলোচনা সভায় সভাপতিত্ব করেন সম্মিলিত পেশাজীবী পরিষদ ময়মনসিংহ বিভাগীয় কমিটির আহ্বায়ক কৃষিবিদ অধ্যাপক মো. শাহজাহান। উপস্থিত ছিলেন সংগঠনের সাধারণ সম্পাদক মোহাম্মদ আলী, বাংলাদেশ কৃষি বিশ্ববিদ্যালয়ের উপাচার্য অধ্যাপক এ কে ফজলুল হক ভূঁইয়া, বিএনপির নির্বাহী কমিটির সদস্য মাহবুবুর রহমান, সাবেক সংসদ সদস্য শাহ নুরুল কবির, মহানগর বিএনপির আহ্বায়ক অধ্যক্ষ এ কে এম শফিকুল ইসলাম, যুগ্ম আহ্বায়ক অধ্যাপক শেখ আমজাদ আলী প্রমুখ। জাহিদ হোসেন বলেন, মেজর জিয়াউর রহমান স্বাধীনতার ঘোষণা দিয়ে ঘরে বসে থাকেননি, তিনি জীবন বাজি রেখে যুদ্ধ করেছেন। ১৯৭৫ সালের ৭ নভেম্বর বিএনপি ছিল না। তখন সিপাহি জনতার ভালোবাসায় সেদিন শহীদ প্রেসিডেন্ট জিয়াউর রহমানকে গৃহবন্দী থেকে মুক্ত করে রাষ্ট্রক্ষমতায় বসিয়েছিল দেশের জনগণ। এরপর মাত্র সাড়ে চার বছরের মধ্যে তলাবিহীন ঝুড়ির বাংলাদেশকে স্বনির্ভর বাংলাদেশে রূপ দিয়েছিলেন মেজর জিয়া। দেশের মানুষকে উন্নত জীবনের নিশ্চয়তা দিয়েছিলেন জিয়াউর রহমান। স্বাধীনতা পদক, একুশে পদকসহ সব ধরনের পদক প্রবর্তন করেছিলেন তিনি। সার্ক প্রতিষ্ঠার স্বপ্ন ছিল মেজর জিয়ার। তিনি ছিলেন আধুনিক কৃষির জনক। তারপর খালেদা জিয়া ক্ষমতায় এসে নারী শিক্ষার উন্নয়ন করেছেন। যুবকদের উন্নয়ন, ’৭৫–এর কালাকানুন বাতিলসহ দেশের জনগণের মতপ্রকাশের স্বাধীনতা দিয়েছিলেন খালেদা জিয়া।"
  },
  {
    "date_published": "2024-11-10T22:11:09",
    "date_modified": "2024-11-10T22:11:09",
    "author": "নিজস্ব প্রতিবেদক",
    "category": "জেলা",
    "tag": [
      "বিএনপি",
      "রাজনীতি",
      "ঢাকা বিভাগ",
      "ফরিদপুর"
    ],
    "title": "স্থগিত হওয়া পদ ফিরে পেলেন ফরিদপুরের শামা ওবায়েদ ও শহীদুল ইসলাম",
    "url": "https://www.prothomalo.com/bangladesh/district/uf0xj4y5x3",
    "content": "স্থগিত হওয়া দলীয় পদ ফিরে পেয়েছেন বিএনপির ফরিদপুর বিভাগীয় কেন্দ্রীয় সাংগঠনিক সম্পাদক শামা ওবায়েদ ও কৃষক দলের কেন্দ্রীয় সাধারণ সম্পাদক শহীদুল ইসলাম। আজ রোববার রাতে পৃথক দুটি চিঠিতে তাঁদের দলীয় পদ ফিরিয়ে দেওয়া হয়। একই সঙ্গে চিঠিতে আগের ঘটনার মতো সহিংস ঘটনার পুনরাবৃত্তি যাতে না ঘটে, সে ব্যাপারে দুজনকে কঠোরভাবে সতর্ক করা হয়। এর আগে গত ২১ আগস্ট একসঙ্গে পৃথক দুটি চিঠি দিয়ে ওই দুই নেতার বিএনপির প্রাথমিক সদস্যসহ সব পর্যায়ের পদ স্থগিত করা হয়েছিল। দলের জ্যেষ্ঠ যুগ্ম মহাসচিব রুহুল কবির রিজভী স্বাক্ষরিত পৃথক চিঠিতে বলা হয়, ‘গত ২১ আগস্ট ফরিদপুর জেলার নগরকান্দা উপজেলার সংঘাত ও বিশৃঙ্খলা সৃষ্টির জন্য আপনার বাংলাদেশ জাতীয়তাবাদী দলের প্রাথমিক পদসহ সব পর্যায়ের পদ স্থগিত করা হয়েছিল। নির্দেশক্রমে আপনার সব পদের স্থগিতাদেশ প্রত্যাহার করা হলো।’ চিঠিতে দুই নেতাকে সতর্ক করে বলা হয়, ‘উল্লেখিত ঘটনার মতো কোনো সহিংস ঘটনার পুনরাবৃত্তি যাতে না ঘটে, সে জন্য আপনাকে কঠোরভাবে সতর্ক করা হলো। আপনি এখন থেকে দলের নীতি, শৃঙ্খলা ও দায়িত্ব পালনে নিষ্ঠাবান হবেন বলে দল প্রত্যাশা করে।’ গত ২১ আগস্ট কৃষক দলের নেতা শহীদুল ইসলাম মোটর শোভাযাত্রা নিয়ে ঢাকা থেকে ভাঙ্গা চৌরাস্তা হয়ে নগরকান্দা উপজেলা সদর ও তালমার মোড় হয়ে ফরিদপুর শহরে যাচ্ছিলেন। পথে নগরকান্দায় শামা ওবায়েদের সমর্থকেরা শহীদুলের সমর্থকদের ওপর হামলা করেন। হামলায় কবির ভুঁইয়া (৫০) নামে শহীদুলের এক সমর্থক নিহত হন। এ ঘটনার পর রুহুল কবির রিজভী স্বাক্ষরিত পৃথক দুটি চিঠিতে শামা ওবায়েদ ও শহীদুল ইসলামের প্রাথমিক সদস্যসহ দলীয় সব পদ স্থগিত করা হয়। দীর্ঘ ৭৯ দিন পর আজ তাঁরা পদ ফিরে পেলেন।"
  },
  {
    "date_published": "2024-11-10T22:03:02",
    "date_modified": "2024-11-10T22:03:02",
    "author": "নিজস্ব প্রতিবেদক",
    "category": "জেলা",
    "tag": [
      "নির্যাতন",
      "বহিষ্কার",
      "ময়মনসিংহ",
      "ছাত্রলীগ",
      "ময়মনসিংহ বিভাগ",
      "মেডিকেল কলেজ"
    ],
    "title": "ময়মনসিংহ মেডিকেল কলেজ ছাত্রলীগের সাবেক সভাপতি-সম্পাদকসহ ২৩ শিক্ষার্থীকে শাস্তি",
    "url": "https://www.prothomalo.com/bangladesh/district/engfag9euj",
    "content": "চাঁদাবাজি, বৈষম্যবিরোধী আন্দোলনকারীদের নির্যাতনসহ নানা অপরাধমূলক কাজে জড়িত থাকার অভিযোগে ময়মনসিংহ মেডিকেল কলেজ শাখা ছাত্রলীগের সাবেক সভাপতি, সাধারণ সম্পাদকসহ ২৩ শিক্ষার্থীর বিরুদ্ধে বিভিন্ন ধরনের শাস্তির সিদ্ধান্ত নিয়েছে কর্তৃপক্ষ। আজ রোববার কলেজের একাডেমিক কাউন্সিলের সভায় এ সিদ্ধান্ত নেওয়া হয়। দুপুরে কলেজের সভাকক্ষে অধ্যক্ষ নাজমুল আলম খানের সভাপতিত্বে ওই সভা অনুষ্ঠিত হয়। পরে অধ্যক্ষ স্বাক্ষরিত এক চিঠিতে এসব তথ্য নিশ্চিত করা হয়। এতে ২৩ শিক্ষার্থীকে শাস্তি দেওয়ার পাশাপাশি অপরাধের মাত্রা কম হওয়ায় শিক্ষার্থী ও অভিভাবকের মুচলেকা নেওয়া সাপেক্ষে পাঁচ শিক্ষার্থীকে ক্যাম্পাস ও হোস্টেলে অবস্থান এবং ক্লাস-পরীক্ষায় অংশ নেওয়ার অনুমতি দেওয়া হয়। শাখা ছাত্রলীগের সাবেক সভাপতি অনুপম সাহা, সাধারণ সম্পাদক আবদুল্লাহ আল হাসানসহ মোট ২৮ শিক্ষার্থীর বিরুদ্ধে ক্যাম্পাসে চাঁদাবাজি, মাদক সেবন, সন্ত্রাসী কার্যকলাপ ও বৈষম্যবিরোধী আন্দোলনকারীদের নির্যাতনের অভিযোগ ওঠে। এ নিয়ে গত ৫ অক্টোবর একাডেমিক কাউন্সিলের সিদ্ধান্ত মোতাবেক উপাধ্যক্ষ জিম্মা হোসেনকে সভাপতি ও মো. বদরউদ্দীনকে সদস্যসচিব করে সাত সদস্যের একটি তদন্ত কমিটি গঠন করা হয়। ৫ নভেম্বর প্রতিবেদন দেয় তদন্ত কমিটি। অভিযোগকারী, অভিযুক্ত, শিক্ষার্থীদের সাক্ষ্য, সরবরাহ করা নথি ও সরেজমিন পরিদর্শনের পর তদন্ত কমিটি বিভিন্ন ধরনের শাস্তির সুপারিশ করে একাডেমিক কাউন্সিলে পাঠায়। আজ কাউন্সিলের সভা শেষে অধ্যক্ষ মো. নাজমুল আলম খান স্বাক্ষরিত কার্যবিবরণীতে বিস্তারিত তুলে ধরা হয়। কার্যবিবরণীতে দেখা যায়, তদন্ত কমিটির সুপারিশ অনুযায়ী অভিযুক্ত ২৮ শিক্ষার্থীর মধ্যে ২৩ জনের বিরুদ্ধে বহিষ্কারসহ ক্যাম্পাস ও হোস্টেলে নিষিদ্ধ করা হয়। এর মধ্যে আটজন প্রাক্তন শিক্ষার্থীকে (বর্তমানে চিকিৎসক) ৫ অক্টোবর থেকে আজীবন কলেজের ক্যাম্পাস ও হোস্টেলে প্রবেশ, অবস্থান ও যেকোনো অনুষ্ঠানে অংশগ্রহণ নিষিদ্ধ করা হয়েছে। তাঁরা হলেন ম-৫২ ব্যাচের অনুপম সাহা ও মুশফিক আনোয়ার; ম-৫৩ ব্যাচের আবদুল্লাহ আল হাসান ও অনুপম দত্ত; বিডিএস-৫ ব্যাচের সঞ্জীব সরকার ও সাইফুল ইসলাম; ম-৫৪ ব্যাচের মাহিদুল হক এবং ম-৫৫ ব্যাচের ডা. জাহিদুল ইসলাম তুষার। অনুপম কলেজ ছাত্রলীগের সাবেক সভাপতি ও আবদুল্লাহ সাবেক সাধারণ সম্পাদক। ১১ শিক্ষার্থীকে সর্বনিম্ন ৬ মাস থেকে সর্বোচ্চ ২ বছরের জন্য একাডেমিক কার্যক্রমে নিষিদ্ধ করা হয়েছে। তাঁরা হলেন ম-৫৭ ব্যাচের রকিবুল হাসান ও আলমগীর হোসেন; ম-৫৩ ব্যাচের মেহেদী হাসান; বিডিএস-১০ ব্যাচের মেরাজ হোসেন; বিডিএস-৭ ব্যাচের সানজিদ আহমেদ ও মুনতাসির রাতুল; বিডিএস-৮ ব্যাচের শাহরিয়ার ইফতেখার; ম-৫৮ ব্যাচের রাইয়ান হাবিব, অর্ণব সাহা ও শামস আরেফিন এবং বিডিএস-১০ ব্যাচের আসিফ ইকবাল। এর মধ্যে প্রথম নয়জনকে হোস্টেলে আজীবন নিষিদ্ধ করা হয়েছে। চারজনকে হোস্টেলে প্রবেশ আজীবন নিষিদ্ধ করা হয়েছে। তাঁরা হলেন বিডিএস-৮ ব্যাচের আশিক মাহমুদ, ম-৫৬ ব্যাচের মঞ্জুরুল হক, ম-৫৭ ব্যাচের আশিক উদ্দিন ও ম-৫৯ ব্যাচের কুবের চক্রবর্তী। এ ছাড়া অপরাধের মাত্রা কম হওয়ায় শিক্ষার্থী ও অভিভাবকের মুচলেকা নেওয়া সাপেক্ষে পাঁচ শিক্ষার্থীর ক্যাম্পাস ও হোস্টেলে অবস্থান এবং ক্লাস-পরীক্ষায় অংশগ্রহণের অনুমতি দেওয়া হয়েছে। ওই পাঁচজন হলেন ম-৫৭ ব্যাচের শিপন হাসান ও সৈয়দ রায়হান আল আশরাফ; ম-৫৮ ব্যাচের আসিফ রায়হান; ম-৫৯ ব্যাচের দিগন্ত সরকার ও সিয়াম জাওয়াদ। এসব সিদ্ধান্ত অমান্যকারী ছাত্রকে ভবিষ্যতে একাডেমিক কাউন্সিলের সিদ্ধান্ত সাপেক্ষে শাস্তি বাড়ানো হতে পারে বলে অধ্যক্ষের চিঠিতে জানানো হয়েছে।"
  },
  {
    "date_published": "2024-11-10T22:02:44",
    "date_modified": "2024-11-10T22:02:44",
    "author": "প্রতিনিধি",
    "category": "জেলা",
    "tag": [
      "অন্তর্বর্তী সরকারের উপদেষ্টা",
      "যশোর",
      "খুলনা বিভাগ",
      "অভয়নগর"
    ],
    "title": "ভবদহ অঞ্চল পরিদর্শন করে সমস্যা সমাধানের আশ্বাস দিলেন উপদেষ্টা রিজওয়ানা হাসান",
    "url": "https://www.prothomalo.com/bangladesh/district/zvgvbxnlvd",
    "content": "যশোরের ভবদহ অঞ্চল পরিদর্শন করে জলাবদ্ধতা সমস্যা সমাধানের আশ্বাস দিয়েছেন অন্তর্বর্তীকালীন সরকারের পরিবেশ, বন ও জলবায়ু পরিবর্তন এবং পানিসম্পদ মন্ত্রণালয়ের উপদেষ্টা সৈয়দা রিজওয়ানা হাসান। আজ রোববার তিনি অভয়নগর উপজেলার বিভিন্ন এলাকা পরিদর্শন করেন। দুপুরে ভবদহ ২১ ভেন্ট (দ্বার) স্লুইসগেটের পাশে উপস্থিত জনতার উদ্দেশে রিজওয়ানা হাসান বলেন, ভবদহের জলাবদ্ধতা সমস্যা সমাধানের কাজটা যাতে তাঁরা স্থায়ীভাবে করতে পারেন, সেটাই তাঁদের উদ্দেশ্য। স্থায়ী সমাধানে যেতে হলে কিছু মানুষ বিরোধিতা করবেন। কিছু ঘেরমালিক বিরোধিতা করবেন, জমির মালিক বিরোধিতা করবেন, যাঁরা নদী দখল করে আছেন, তাঁরা বিরোধিতা করবেন, তাঁদের সঙ্গে তাঁরা বসবেন। তাঁদের বোঝাবেন, ১০ হাজার মানুষের চেয়ে ১০ লাখ মানুষের জীবন-জীবিকা অনেক বেশি গুরুত্বপূর্ণ। অবশ্যই সেই কাজ তাঁদের করতে হবে। এর আগে সকালে যশোরে আসেন সৈয়দা রিজওয়ানা হাসান। সেখান থেকে তিনি অভয়নগর উপজেলার আমডাঙ্গা এলাকায় আমডাঙ্গা খাল পরিদর্শন করেন। এরপর উপজেলার সুন্দলী জলাবদ্ধতা এলাকা পরিদর্শন শেষে বেলা আড়াইটার দিকে ভবানীপুর গ্রামের শ্রী নদীর ওপর অবস্থিত ভবদহ ২১ ভেন্ট স্লুইসগেটে আসেন। স্লুইসগেটটি ঘুরে দেখার পর উপস্থিত কয়েক শ জলাবদ্ধ নারী-পুরুষের সঙ্গে কথা বলেন তিনি। সৈয়দা রিজওয়ানা হাসান বলেন, ‘ভবদহে জলাবদ্ধতার অবস্থাটা দিন দিন আসলে খারাপ হয়ে গেছে। যেহেতু সমস্যার সমাধান সময়মতো হয়নি, সেহেতু সমস্যাটা আরও বেশি গাঢ় হয়ে গেছে। আজ সকাল থেকে ঘুরে ঘুরে যেটা শুনলাম সেটা হচ্ছে, আপনাদের আমডাঙ্গা খালের প্রবাহ বাড়াতে হবে। আপনাদের নদ-নদীগুলো হরি নদ, ভৈরব নদ, মুক্তেশ্বরী নদী ড্রেজিং করে প্রবাহ বাড়াতে হবে। বেশির ভাগ মানুষ বলছেন, টিআরএম (টাইডল রিভার ম্যানেজমেন্ট-জোয়ারাধার) হচ্ছে সমাধান। আমি আপনাদের পক্ষে ২০০৫ সালে হাইকোর্টে মামলা করেছিলাম। তখন হাইকোর্ট সরকারকে বলেছিলেন, কেন টিআরএম করতে নির্দেশ দেওয়া হবে না। সেই টিআরএম আজ পর্যন্ত হয়নি। এখন বিষয়গুলো আরও জটিল হয়ে গেছে। এখন আমরা এখান থেকে যেগুলো শুনেছি, সেগুলো লিপিবদ্ধ করব।’ অন্তর্বর্তী সরকারের এই উপদেষ্টা আরও বলেন, দুটি কথা শোনা যাচ্ছে। প্রথমত, কিস্তির টাকা আদায়ে যাতে এখন জোর দেওয়া না হয়। দ্বিতীয়ত, মা-বোনেরা বলছেন, তাঁদের ঘরে খাবার নেই। তাঁরা এখন সরকারের কাছে সাহায্য চান। অবশ্যই তিনি জেলা প্রশাসকের সঙ্গে বসে কোথায় ত্রাণ দিতে হবে, সেটা জানাবেন। তিনি বলেন, ‘আপনারা যে অবস্থায় আছেন, এই অবস্থায় বাংলাদেশের কোনো মানুষকে দুই দিন রাখলে সে থাকতে পারবে না। এটা সম্ভব নয়। আপনাদের এই যে কষ্ট, এই কষ্ট আমি ঢাকায় গিয়ে সর্বোচ্চ জায়গায় পৌঁছে দেব। আপনাদের এই সমস্যার যদি একটা সমাধান আমার হাত দিয়ে হয়, আমি মনে করব, এটাই হচ্ছে আমার জীবনের অনেক বড় পাওয়া।’ এ সময় পানিসম্পদ মন্ত্রণালয়ের সচিব নাজমুল আহসান, পানি উন্নয়ন বোর্ডের (পাউবো) মহাপরিচালক আমিরুল হক ভূঞা, যশোরের জেলা প্রশাসক মো. আজাহারুল ইসলাম ও ভবদহ পানিনিষ্কাশন সংগ্রাম কমিটির নেতারা উপস্থিত ছিলেন।"
  },
  {
    "date_published": "2024-11-10T22:01:16",
    "date_modified": "2024-11-10T22:01:16",
    "author": "প্রযুক্তি ডেস্ক",
    "category": "বিজ্ঞান",
    "tag": [
      "বিজ্ঞান",
      "স্যাটেলাইট"
    ],
    "title": "রশ্মি দিয়ে স্যাটেলাইট ধ্বংস করতে সক্ষম অস্ত্র বানিয়েছেন চীনা বিজ্ঞানীরা",
    "url": "https://www.prothomalo.com/technology/science/jb2022bwck",
    "content": "বিজ্ঞান কল্প–কাহিনীর সিনেমায় লেজার রশ্মি দিয়ে শত্রুকে ধ্বংস করতে দেখা যায়। বাস্তব জীবনেও রশ্মি দিয়ে কৃত্রিম উপগ্রহ বা স্যাটেলাইট ধ্বংস করতে সক্ষম অস্ত্র তৈরি করেছেন চীনের একদল বিজ্ঞানী। এই অস্ত্র দিয়ে মাইক্রোওয়েভ বিকিরণের মাধ্যমে একক শক্তিশালী রশ্মি একত্রিত করে পৃথিবীর কক্ষপথে থাকা শত্রুদের স্যাটেলাইট বা উপগ্রহ ধ্বংস করা সম্ভব বলে দাবি করেছেন তাঁরা। চীনের বিজ্ঞানীদের দাবি, এই অস্ত্র মাইক্রোওয়েভ বিকিরণের শক্তি সমন্বয় করে শত্রু স্যাটেলাইট নিশ্চিহ্ন করার জন্য যথেষ্ট শক্তিশালী। অস্ত্রটিতে সাতটি মাইক্রোওয়েভ ফায়ারিং যন্ত্র যুক্ত করা রয়েছে। সাধারণত বেশির ভাগ মাইক্রোওয়েভ অস্ত্র শক্তির সীমাবদ্ধতার কারণে তেমন শক্তিশালী হয় না। তবে একমাত্রার স্পন্দন যখন একাধিক যন্ত্রে কাজ করে, তখন সেই শক্তি দূরে থাকা স্যাটেলাইট ধ্বংস করার জন্য যথেষ্ট। এরই মধ্যে পরীক্ষাগারে অস্ত্রটির কার্যকারিতা পরীক্ষা করা হয়েছে। বিশেষজ্ঞদের তথ্যমতে, মাইক্রোওয়েভ বিকিরণের মাধ্যমে স্যাটেলাইট ধ্বংস করতে সক্ষম অস্ত্রটি মহাকাশে ব্যবহারের জন্য তৈরি করা হয়েছে। অস্ত্রটি শত্রুর যোগাযোগ বা জিপিএস স্যাটেলাইটে বিপর্যয় ঘটাতে পারে। এই অস্ত্র পৃথিবীর কাছাকাছি কক্ষপথে থাকা স্যাটেলাইটের ক্ষতি করতে যথেষ্ট। চীনের ইলেকট্রনিকস টেকনোলজি গ্রুপ করপোরেশনের অধীন জিয়ান নেভিগেশন টেকনোলজি রিসার্চ ইনস্টিটিউট এ অস্ত্র তৈরি করেছে। সংস্থাটি আগে পিপলস লিবারেশন আর্মির জন্য ইলেকট্রনিক অস্ত্রের প্রধান সরবরাহকারী ছিল। ভবিষ্যতে সামরিক কাজে এ অস্ত্র ব্যবহার করা হতে পারে। সূত্র: ডেইলি মেইল"
  },
  {
    "date_published": "2024-11-10T21:45:13",
    "date_modified": "2024-11-10T21:45:13",
    "author": "প্রতিনিধি",
    "category": "জেলা",
    "tag": [
      "পুলিশ",
      "পঞ্চগড়",
      "গুম",
      "রংপুর বিভাগ",
      "মামলা",
      "হত্যা"
    ],
    "title": "পঞ্চগড়ে সাবেক রেলমন্ত্রীসহ ১৯ জনের নামে হত্যা ও গুমের মামলা",
    "url": "https://www.prothomalo.com/bangladesh/district/4hlivvgs9p",
    "content": "পঞ্চগড়ে বৈষম্যবিরোধী ছাত্র-জনতার আন্দোলনে অংশ নেওয়া নিখোঁজ রিকশাচালক আল আমিনকে (২১) হত্যা ও লাশ গুমের অভিযোগে সাবেক রেলমন্ত্রী নূরুল ইসলামসহ আওয়ামী লীগের ১৯ নেতা-কর্মীর বিরুদ্ধে মামলা হয়েছে। আজ রোববার নিখোঁজ রিকশাচালক আল আমিনের বাবা মো. মনু বাদী হয়ে পঞ্চগড় সদর থানায় এই মামলা করেন। পঞ্চগড় সদর থানার ভারপ্রাপ্ত কর্মকর্তা (ওসি) এস এম মাসুদ পারভেজ মামলা দায়েরের বিষয়টি নিশ্চিত করেছেন। মামলায় সাবেক মন্ত্রী নূরুল ইসলাম, পঞ্চগড়-১ আসনের সাবেক সংসদ সদস্য ও জেলা আওয়ামী লীগের সহসভাপতি নাঈমুজ্জামান ভূঁইয়া, পঞ্চগড়-১ আসনের সাবেক সংসদ সদস্য ও জেলা আওয়ামী লীগের জ্যেষ্ঠ সহসভাপতি মজাহারুল হক প্রধান, জেলা আওয়ামী লীগের সাধারণ সম্পাদক আনোয়ার সাদাত, সাংগঠনিক সম্পাদক আরিফুল ইসলাম, জেলা আওয়ামী লীগের স্বাস্থ্য ও জনসংখ্যাবিষয়ক সম্পাদক ও পঞ্চগড় পৌরসভার সাবেক কাউন্সিলর আশরাফুল আলম, পঞ্চগড় পৌর যুবলীগের সভাপতি ও সাবেক পৌর কাউন্সিলর হাসনাত মো. হামিদুর রহমান, জেলা ছাত্রলীগের সভাপতি আবু মো. নোমান হাসান, সাধারণ সম্পাদক সাদমান সাকিব পাটোয়ারী, পঞ্চগড় পৌর আওয়ামী লীগের সভাপতি কাজী আল তারিক, সাধারণ সম্পাদক হুমায়ুন কবির উজ্জলসহ ১৯ জনের নাম উল্লেখ করে ও অজ্ঞাতনামা ১৫০ জনকে আসামি করা হয়েছে। নিখোঁজ আল আমিন পঞ্চগড় পৌরসভার দরজিপাড়া এলাকার বাসিন্দা ছিলেন। তিনি পেশায় একজন অটোরিকশাচালক। তাঁর চার বছর বয়সী একটি মেয়ে আছে। আল আমিন পঞ্চগড়ে বৈষম্যবিরোধী ছাত্র-জনতার আন্দোলনে অংশ নিয়েছিলেন বলে জানা গেছে। পুলিশ ও মামলার এজাহার সূত্রে জানা যায়, গত ৫ আগস্ট সকালে বাড়ি থেকে বের হয়ে পঞ্চগড় জেলা শহরের চৌরঙ্গী মোড়ে বৈষম্যবিরোধী ছাত্র আন্দোলনের মিছিলে অংশ নেন আল আমিন। দুপুরে দুই তরুণের সঙ্গে বাড়ি ফেরার পথে জেলা ছাত্রলীগের সাধারণ সম্পাদক সাদমান সাকিব পাটোয়ারীর বাড়ির সামনে তাঁকে আটক করেন অভিযুক্ত ব্যক্তিদের কয়েকজন। পরে আওয়ামী লীগের নেতাদের নির্দেশে তাঁর ওপর হামলা চালানো হয় এবং ধারালো অস্ত্র দিয়ে আল আমিনকে এলোপাতাড়ি আঘাত করা হয়। তারপর তাঁকে টেনেহিঁচড়ে ছাত্রলীগ নেতা সাদমান সাকিবের বাড়ির দিকে নিয়ে যাওয়া হয়। এ সময় আল আমিনের সঙ্গে থাকা রায়হানুল ইসলাম রিফাত ও সুজন ইসলাম নামের দুই তরুণ আহত হন। তবে তাঁদের দুজনকে স্থানীয় লোকজন আহত অবস্থায় উদ্ধার করে পঞ্চগড় আধুনিক সদর হাসপাতালে ভর্তি করলেও আল আমিনকে আর খুঁজে পাওয়া যায়নি। এর পর থেকেই আল আমিনকে খুঁজছিল তাঁর পরিবার। খোঁজ না পেয়ে ১৪ আগস্ট পরিবারের পক্ষ থেকে পঞ্চগড় সদর থানায় সাধারণ ডায়েরিও (জিডি) করা হয়। এদিকে আহত ওই দুই তরুণের মাধ্যমে এ ঘটনা জানতে পেরে নিখোঁজের তিন মাস পর আওয়ামী লীগ ও এর অঙ্গ ও সহযোগী সংগঠনের নেতা–কর্মীদের আসামি করে মামলা করলেন আল আমিনের বাবা।"
  },
  {
    "date_published": "2024-11-10T21:44:23",
    "date_modified": "2024-11-10T21:44:23",
    "author": "নিজস্ব প্রতিবেদক",
    "category": "জেলা",
    "tag": [
      "খুলনা বিভাগ",
      "মিরপুর কুষ্টিয়া",
      "নিহত",
      "জমি",
      "কুষ্টিয়া",
      "গুলি"
    ],
    "title": "কুষ্টিয়ায় জমি নিয়ে বিরোধের জেরে গুলিতে একজন নিহত, আহত ১৫",
    "url": "https://www.prothomalo.com/bangladesh/district/xfanb0t4vn",
    "content": "কুষ্টিয়ার মিরপুরে জমি নিয়ে বিরোধের জেরে গুলিতে এক ব্যক্তি নিহত হয়েছেন। এ ঘটনায় আহত হয়েছেন অন্তত ১৫ জন। আজ রোববার সকাল সাড়ে ৮টার দিকে উপজেলার বহলবাড়িয়া ইউনিয়নের নওদা খাদেমপুর গ্রামে এ ঘটনা ঘটে। নিহত তৌহিদুল ইসলাম (৪৫) নওদা খাদেমপুর গ্রামের মৃত মোজাহার আলী সরদারের ছেলে। তিনি পেশায় কৃষক ছিলেন। আহত ব্যক্তিরা হলেন একই এলাকার জাহাঙ্গীর সরদার, রুবেল সরদার, আলামিন, জুয়েল, রিজভী, আকিজ, লিটু, জহুরুল সরদারসহ ১৫ জন। তাঁদের কুষ্টিয়া জেনারেল হাসপাতালে ভর্তি করা হয়েছে। গুলিতে নিহতের বিষয়টি প্রথম আলোকে নিশ্চিত করেছেন মিরপুর থানার ভারপ্রাপ্ত কর্মকর্তা মোমিনুল ইসলাম। পুলিশ ও স্থানীয় সূত্রে জানা গেছে, দীর্ঘদিন ধরে আধিপত্য বিস্তার ও নদীর চর দখল নিয়ে নওদা খাদেমপুর গ্রামের গাইন ও সরদার বংশের মধ্যে বিরোধ চলে আসছিল। গাইন বংশের নেতৃত্ব দেন টিপু গাইন ও মান্নান গাইন এবং সরদার বংশের নেতৃত্বে আছেন আতিয়ার সরদার ও খালেক সরদার। গ্রামের চলাচলের পাকা সড়ক গাইন বংশের বসবাসের এলাকার মধ্যে। অভিযোগ রয়েছে, সড়ক দিয়ে যাতায়াতে অনেক সময় সরদার বংশের লোকজনকে মারধর করেন গাইন বংশের লোকজন। মারধরের জেরে রোববার সকালে উভয় পক্ষের লোকজন দেশীয় অস্ত্র ও আগ্নেয়াস্ত্র নিয়ে সংঘর্ষে জড়িয়ে পড়ে। সংঘর্ষ চলাকালে সরদার বংশের তৌহিদুলকে গুলি করা হয় বলে অভিযোগ ওঠে গাইন বংশের লোকজনের বিরুদ্ধে। পরে আহত ব্যক্তিদের উদ্ধার করে কুষ্টিয়া জেনারেল হাসপাতালে নিয়ে গেলে তৌহিদুলকে মৃত ঘোষণা করেন চিকিৎসক। এ ঘটনার পর হামলা ও লুটপাটের আশঙ্কায় জিনিসপত্র নিয়ে গ্রাম ছাড়ছেন সাধারণ মানুষ। এদিকে ঘটনার পর গাইন বংশের লোকজন এলাকা থেকে পালিয়েছেন বলে জানান স্থানীয় লোকজন। কুষ্টিয়া জেনারেল হাসপাতালের আবাসিক চিকিৎসা কর্মকর্তা তাপস কুমার সরকার বলেন, গুলিবিদ্ধ একজন মারা গেছেন। অন্যদের চিকিৎসা দেওয়া হচ্ছে। নিহত ব্যক্তির ছোট ভাই সুজন আলী সরদার বলেন, ‘গাইন বংশের লোকজন আমার চাচার বাড়িতে হামলা চালানোর সময় বড় ভাইকে গুলি করে। দীর্ঘদিন ধরে চরের জমি দখলসহ বিভিন্ন বিষয় নিয়ে এলাকার কিছু লোকজনের সঙ্গে তাঁদের বিরোধ চলছে।’ মিরপুর থানার ওসি মোমিনুল ইসলাম প্রথম আলোকে বলেন, শুধু চর দখল নয়, বিভিন্ন বিষয় নিয়েই দুই বংশের ভেতর বিরোধ দীর্ঘদিনের। সড়কে চলাচল নিয়ে দুই গ্রুপের সংঘর্ষে একজন গুলিবিদ্ধ হয়ে নিহত হয়েছেন। ঘটনাস্থলে এসপিসহ ঊর্ধ্বতন পুলিশ কর্মকর্তারা পরিদর্শন করেছেন। এলাকার মানুষ ভয়ে তাঁদের মালামাল অন্যত্র সরিয়ে নিচ্ছেন। পরিস্থিতি শান্ত রাখতে পুলিশ মোতায়েন করা হয়েছে। এখনো থানায় মামলা হয়নি। এ ঘটনায় জড়িত সন্দেহ কয়েকজনকে আটক করা হয়েছে।"
  },
  {
    "date_published": "2024-11-10T22:23:13",
    "date_modified": "2024-11-10T22:23:13",
    "author": "খেলা ডেস্ক",
    "category": "ফুটবল",
    "tag": [
      "গারনাচো",
      "ম্যানচেস্টার ইউনাইটেড",
      "ব্রুনো ফার্নান্দেজ"
    ],
    "title": "অপরাজিত থেকে ইউনাইটেডের অন্তর্বর্তীকালীন দায়িত্ব শেষ করলেন নিস্টলরয়",
    "url": "https://www.prothomalo.com/sports/football/g97b9wvh6d",
    "content": "অপরাজিত থেকেই ম্যানচেস্টার ইউনাইটেডে চার ম্যাচের কোচিং অধ্যায় শেষ করলেন রুদ ফন নিস্টলরয়। ২৭ অক্টোবর ব্যর্থতার দায়ে এরিক টেন হাগ চাকরি হারানোর পর অন্তর্বর্তীকালীন কোচের দায়িত্ব পান ডাচ কিংবদন্তি নিস্টলরয়। ইউনাইটেডে টেন হাগের সহকারী হিসেবেই কাজ করছিলেন সাবেক এই কোচ। টেন হাগের অবর্তমানে মাত্র ৪ ম্যাচ ডাগআউটে দাঁড়ানোর সুযোগ পেয়েছেন নিস্টলরয়। যার মধ্যে তিনটিতেই দলকে এনে দিয়েছেন জয়, অন্য ম্যাচটি ড্র হয়েছে। সর্বশেষ আজ প্রিমিয়ার লিগের ম্যাচে ৩-০ গোলে লেস্টার সিটিকে হারিয়েছে নিস্টলরয়ের ইউনাইটেড। আজকের পর আর ইউনাইটেডের কোচ হিসেবে থাকবেন না সাবেক এই ডাচ স্ট্রাইকার। পূর্ণ মেয়াদে কোচের দায়িত্ব নিয়ে দলে আসবেন পর্তুগিজ কোচ রুবেন আমোরিম। তবে স্বল্প সময়ের দায়িত্বেও সমর্থকদের মন জয় করেছেন নিস্টলরয়। ম্যাচ শেষে দর্শকদের অভিবাদনও পেয়েছেন তিনি। আজ শুরু থেকেই দারুণ ফুটবল খেলা ইউনাইটেডের হয়ে গোল করেছেন ব্রুনো ফার্নান্দেজ ও আলেহান্দ্রো গারানচো। অন্য গোলটি ছিল আত্মঘাতী। এই জয়ে ১১ ম্যাচ শেষে ১৫ পয়েন্ট নিয়ে তালিকার ১৩ নম্বরে থাকল ইউনাইটেড। আর সমান ম্যাচে ১০ পয়েন্ট নিয়ে লেস্টারের অবস্থান ১৫। ওল্ড ট্রাফোর্ডে ম্যাচের শুরু থেকে বলের দখলে রেখে আক্রমণে যাওয়ার চেষ্টা করে ম্যানচেস্টার ইউনাইটেড। মাঝমাঠের নিয়ন্ত্রণ নিয়ে দারুণ সব আক্রমণও তৈরি করে তারা। প্রথম দিকে কয়েকবার কাছাকাছি গিয়ে বারবার ব্যর্থ হয় ‘রেড ডেভিল’রা। তবে ১৭ মিনিটে আমাদ দিয়ালো ও ব্রুনো ফার্নান্দেজের বোঝাপড়ায় দারুণ এক গোল করে ইউনাইটেড। বাঁ-প্রান্ত দিয়ে গড়া আক্রমণে খানিকটা ফাঁকা জায়গায় বল আসতে দেখে কয়েক কদম হেঁটে যান আমাদ। এরপর অনেকটা আকস্মিকভাবে দারুণ এক ব্যাকহিলে বল পাঠান ফার্নান্দেজের উদ্দেশে। বক্সের কাছাকাছি জায়গায় বল পেয়ে দারুণ শটে বল জালে জড়ান ইউনাইটেড অধিনায়ক। গোল খেয়ে কিছুটা জেগে ওঠার চেষ্টা করে লেস্টার। ২৮ মিনিটে সুযোগও এসেছিল। কিন্তু ইউনাইটেড গোলরক্ষকক আন্দ্রে ওনানাকে একা পেয়েও গোল করতে ব্যর্থ হন উইলফ্রেদ এনদিদি। লেস্টার না পারলেও ভুল করেনি ইউনাইটেড। লেস্টার ডিফেন্সকে চাপে রেখে ৩৮ মিনিটে ঠিকই নিজেদের দ্বিতীয় গোল আদায় করে নেয় তারা। বক্সের ভেতের ধেয়ে আসা ক্রস ঠেকাতে গিয়ে নিজেদের জালেই বল জড়ান ভিক্টর ক্রিস্টিয়ানসেন। প্রথমার্ধের যোগ করা সময়ে অল্পের জন্য তৃতীয় গোলটি পাওয়া হয়নি ইউনাইটেডের।বিরতির পরও আক্রমণকে পাখির চোখ করে ইউনাইটেড। এ সময় লেস্টারও চেষ্টা করে ম্যাচে ফেরার। কিন্তু খুব একটা সুযোগ পাচ্ছিল না কোনো দলই। আক্রমণগুলো খেই হারাচ্ছিল প্রতিপক্ষের রক্ষণের কাছাকাছি গিয়ে। তবে ম্যাচের ৮২ মিনিটে দেখা মেলে গারনাচোর চমক। দুর্দান্ত এক প্রতি-আক্রমণে ফার্নান্দেজের কাছ থেকে বল পেয়ে বক্সের বাইরে থেকে শট নিয়ে ব্যবধান ৩-০ করেন গারনাচো। এই গোলেই শেষ পর্যন্ত বড় জয় নিয়ে মাঠ ছাড়ে ইউনাইটেড। রাতের অন্য ম্যাচে ইপসউইচ টাউনের কাছে হেরে গেছে টটেনহাম। স্পারদের বিপক্ষে ২-১ গোলে পাওয়া জয়টিই লিগে ২০০২ সালের এপ্রিলের পর ইপসউইচের প্রথম জয়। এই জয়ে অবনমন অঞ্চল থেকেও বেরিয়ে আসল ইপসউইচ।"
  },
  {
    "date_published": "2024-11-10T21:48:01",
    "date_modified": "2024-11-10T21:48:01",
    "author": "বিনোদন প্রতিবেদক",
    "category": "ঢালিউড",
    "tag": [
      "অন্তর্বর্তী সরকারের উপদেষ্টা",
      "মোস্তফা সরয়ার ফারুকী",
      "ঢালিউড"
    ],
    "title": "প্রফেসর ইউনূসের সহকর্মী হওয়াটা লোভনীয়, না বলাটা মুশকিল, শপথ নিয়ে ফারুকী",
    "url": "https://www.prothomalo.com/entertainment/dhallywood/9ae1bj1cfp",
    "content": "অন্তর্বর্তী সরকারের উপদেষ্টা হিসেবে শপথ নেওয়ার পর নির্মাতা মোস্তফা সরয়ার ফারুকী বলেছেন, ‘আমি কখনোই কোনো পদ কিংবা কোনো চেয়ারে বসব, এটা ভাবি নাই। কিন্তু প্রফেসর ইউনূসের সহকর্মী হওয়াটা টেম্পটিং (লোভনীয়), না বলাটা মুশকিল।’ আজ সন্ধ্যা সাড়ে ৭টার পর বঙ্গভবনে শপথ নেন মোস্তফা সরয়ার ফারুকী। শপথ শেষে সাংবাদিকদের মুখোমুখি হন তিনি। তাৎক্ষণিক প্রতিক্রিয়ায় ফারুকী বলেন, ‘আমি আশা করি, যে কয়দিন কাজ করব, কিছু পরিবর্তন হয়তো ঘটাতে পারব। যদি ঘটাতে পারি, মনে করব যে উদ্দেশ্য নিয়ে এসেছি, সেটা সফল হবে।’ ছাত্র–জনতার অভ্যুত্থানের শুরু থেকেই এই আন্দোলনের পক্ষে সরব ছিলেন ফারুকী। শেখ হাসিনা সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। এই সরকারে যোগ দিয়ে ফারুকী বললেন, ‘আমি যদি কাজের মধ্যে কোনো ভুল করি, সবার প্রতি আমার একই বক্তব্য, ফিল ফ্রি (বিনা সংকোচে) ধরিয়ে দেবেন, এটা ভুল হচ্ছে। আমি সেটিকে সাদরে গ্রহণ করব।’ বঙ্গভবনে শপথ নিতে কালো রঙের পাঞ্জাবি, পায়জামা আর ক্যাপ পরে গিয়েছিলেন ফারুকী। সঙ্গে তিশাও ছিলেন। দাম্পত্য সঙ্গী ফারুকীর ভিডিওটি পোস্ট করে তিশা লিখেছেন, ‘নতুন পথচলার জন্য তোমাকে অভিনন্দন। আলহামদুলিল্লাহ।’ এর বাইরে সামাজিক যোগাযোগমাধ্যমে ফারুকীর সঙ্গে ছবি পোস্ট করেও অনেকে তাঁকে অভিনন্দন জানাচ্ছেন। নির্মাতা স্বপন আহমেদ, নির্মাতা খিজির হায়াত খান, নির্মাতা রাশীদ পলাশ, নির্মাতা গৌতম কৈরী, সংগীতশিল্পী এলিটাসহ অনেকে ফারুকীকে অভিনন্দন জানান। আড়াই দশকের বেশি সময় ধরে চলচ্চিত্র ও নাটক নির্মাণ করে খ্যাতি পেয়েছেন ফারুকী। ছাত্র-জনতার অভ্যুত্থানের পক্ষে সোচ্চার ছিলেন ‘টেলিভিশন’, ‘ডুব’-এর নির্মাতা।আড়াই দশকের ক্যারিয়ারে ‘ব্যাচেলর’, ‘টেলিভিশন’, ‘মেড ইন বাংলাদেশ’, ‘থার্ড পারসন সিঙ্গুলার নাম্বার’, ‘ডুব’, পিঁপড়াবিদ্যা’র মতো সিনেমা নির্মাণ করেছেন ফারুকী।"
  },
  {
    "date_published": "2024-11-10T20:53:17",
    "date_modified": "2024-11-10T20:53:17",
    "author": "বিশেষ প্রতিনিধি",
    "category": "বাণিজ্য",
    "tag": [
      "অর্থনীতি",
      "এলডিসি",
      "বাণিজ্য"
    ],
    "title": "উন্নয়নশীল দেশে পরিণত হওয়ার সিদ্ধান্ত হুট করে বাস্তবায়ন করা হবে না: বাণিজ্য উপদেষ্টা",
    "url": "https://www.prothomalo.com/business/o8tf4zur0i",
    "content": "স্বল্পোন্নত দেশ (এলডিসি) থেকে ২০২৬ সালের মধ্যে উন্নয়নশীল দেশে পরিণত হবে বাংলাদেশ, এটা ছিল আওয়ামী লীগ সরকার আমলে বেশ প্রচারিত এক খবর। কিন্তু অন্তর্বর্তী সরকারের অর্থ ও বাণিজ্য উপদেষ্টা সালেহউদ্দিন আহমেদ আজ রোববার শোনালেন ভিন্ন কথা। ঢাকায় সচিবালয়ে তিনি বলেন, এ প্রক্রিয়া হুট করে বাস্তবায়ন করবে না সরকার। সময় নিয়ে এ বিষয়ে সিদ্ধান্ত নেওয়া হবে। স্বাচ্ছন্দ্যে উত্তরণ করা যায়, এমন পরিস্থিতি বিবেচনায় নিয়েই বিষয়টি দেখা হবে। ‘বাংলাদেশ-সিঙ্গাপুর মুক্ত বাণিজ্য চুক্তি (এফটিএ) সম্পাদনের আলোচনা’ শীর্ষক এক অনুষ্ঠান শেষে সাংবাদিকদের বিভিন্ন প্রশ্নের জবাব দেন বাণিজ্য উপদেষ্টা। অনুষ্ঠানে অন্তর্বর্তী সরকারের প্রধান উপদেষ্টার আন্তর্জাতিক বিষয়-সংক্রান্ত বিশেষ দূত লুৎফে সিদ্দিকী, বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান চৌধুরী আশিক মাহমুদ বিন হারুন ও বাণিজ্যসচিব মোহাং সেলিম উদ্দিন উপস্থিত ছিলেন। এর আগে সিঙ্গাপুরের হাইকমিশনার ডেরেক লো বাণিজ্য উপদেষ্টার সঙ্গে সৌজন্য বৈঠক করেন। বাণিজ্য উপদেষ্টা বলেন, উন্নয়নশীল দেশে উত্তরণের জন্য স্বাচ্ছন্দ্যকে প্রাধান্য দেওয়া হবে। হুট করে এটা হবে না। হবে যৌক্তিক সময়ে। এ উত্তরণ হবে বাংলাদেশের স্বার্থে ও জনগণের স্বার্থে। তিনি বলেন, যত বেশি দেশের সঙ্গে সম্ভব এফটিএ করবে সরকার। বিশেষ করে জাপান, ইন্দোনেশিয়া, ভারতের সঙ্গে চুক্তি করা। মালয়েশিয়ার সঙ্গেও কাজ করা হবে। সালেহউদ্দিন আহমেদ বলেন, বাংলাদেশের বাণিজ্য সম্প্রসারণের জন্য একটি সম্ভাবনাময় এলাকা সিঙ্গাপুর। পণ্যের পাশাপাশি সেবা এবং বিনিয়োগ খাতেও সিঙ্গাপুরের সঙ্গে সম্পর্ক উন্নয়নের সম্ভাবনা রয়েছে বাংলাদেশের। এ কারণেই প্রাথমিকভাবে দুই দেশের মধ্যে এফটিএ স্বাক্ষরের উদ্যোগ নেওয়া হয়েছে। বাংলাদেশে নিযুক্ত সিঙ্গাপুরের হাইকমিশনার ডেরেক লো বলেন, ভৌগোলিক অবস্থানের কারণে সিঙ্গাপুরের জন্য বাংলাদেশের চট্টগ্রাম খুবই গুরুত্বপূর্ণ। চট্টগ্রামের বে-টার্মিনালে সিঙ্গাপুরের শিপিং কোম্পানি পিএসএ বিনিয়োগ করছে। বে-টার্মিনাল ট্রান্সফরমেশনের মাধ্যমে এটি বৃহৎ আন্তর্জাতিক বন্দরে উপনীত হবে। এ সূত্রে দুই দেশের মধ্যে ব্যবসা-বাণিজ্য বৃদ্ধি পাবে।"
  },
  {
    "date_published": "2024-11-10T21:37:07",
    "date_modified": "2024-11-10T21:37:07",
    "author": "নিজস্ব প্রতিবেদক",
    "category": "বাণিজ্য",
    "tag": [
      "মূল্যস্ফীতি",
      "নিত্য পণ্য",
      "সুপারশপ"
    ],
    "title": "মানুষের পুষ্টির ঘাটতি মেটাতে স্বপ্নের ভিন্নধর্মী উদ্যোগ, ব্যবসাও ভালো",
    "url": "https://www.prothomalo.com/business/6jzgz8khs9",
    "content": "এক প্যাকেটে ১০ টুকরো (২০০ গ্রাম) গরুর মাংস ও তিন টুকরো (১০০ গ্রাম) আলু। দাম ১৬০ টাকা। সাধারণত বাজারে এত কম পরিমাণে পণ্য বিক্রি হয় না। কিন্তু ১০ দিন ধরে গ্রাহকেরা এভাবেই পণ্য কিনতে পারছেন। কম্বো (কয়েকটি পণ্য একত্রে বিক্রি) আকারে এভাবে বিভিন্ন পণ্য বিক্রির উদ্যোগ নিয়েছে এসিআই লজিস্টিকসের চেইনশপ ‘স্বপ্ন’। ক্রেতাদের ক্রয়ক্ষমতার নাগালে থাকায় নতুন এ উদ্যোগ ইতিমধ্যে ভোক্তাদের মধ্যে বেশ সাড়াও ফেলেছে। পোশাকশ্রমিক, রিকশাচালক, দিনমজুরসহ বিভিন্ন পেশার মানুষেরা স্বপ্নের আউটলেট থেকে এসব পণ্য কিনছেন। স্বপ্নের সাম্প্রতিক ব্যবসায়িক মডেল ও কম্বো পণ্য বিক্রির বিষয়ে জানাতে আজ রোববার সাংবাদিকদের সঙ্গে কথা বলেন এসিআই লজিস্টিকসের ব্যবস্থাপনা পরিচালক (এমডি) সাব্বির হাসান নাসির। আলাপকালে তিনি জানান, দেশের নিম্ন ও সীমিত আয়ের অধিকাংশ মানুষেরই উচ্চ দামে মাছ-মাংস কেনার সামর্থ্য নেই। এতে তাদের প্রয়োজনীয় পুষ্টির ঘাটতি পূরণ হচ্ছে না। এ বিষয়টিকে মাথায় রেখেই নতুন এই উদ্যোগ নিয়েছে ‘স্বপ্ন’। স্বপ্নের কর্মকর্তারা জানান, বিশ্ব খাদ্য কর্মসূচির ২০২৩ সালের এক জরিপে দেখা যায়, বাংলাদেশের ২৪ শতাংশ মানুষ খাদ্যনিরাপত্তাহীনতায় ভুগছে। যাদের বেশির ভাগই নিম্ন আয়ের পরিবারের। খরচ সামলাতে নিম্ন ও মধ্যম আয়ের মানুষেরা খাওয়ার পরিমাণ কমিয়ে দিয়েছেন। সাব্বির হাসান বলেন, দোকানে গেলে বিক্রেতারা এক কেজির কমে পণ্য দিতে চান না। আবার বেশি দামের কারণে মানুষেরা গরুর মাংস, মাছ ও ফলের মতো পণ্য কেনা থেকে বিরত থাকছেন। এতে মাথাপিছু পুষ্টি গ্রহণের পরিমাণ কমেছে। এমন পরিস্থিতিতে মানুষের পুষ্টিঘাটতি পূরণের সামাজিক দায়বদ্ধতা থেকেই এ উদ্যোগ হাতে নেওয়া হয়েছে। চলতি মাসের শুরুতে কম্বো পণ্য বিক্রি শুরু করে স্বপ্ন। এ পর্যন্ত ২০-২৫ ধরনের কম্বো পণ্য বাজারে এনেছে তারা। এর মধ্যে সবচেয়ে বেশি বিক্রি হচ্ছে ১৬০ টাকার গরুর মাংস ও আলুর প্যাকেজটি। গত ৯ দিনে ৭০ হাজারের বেশি মানুষ এ প্যাকেজটি কিনেছেন। এ ছাড়া ৬০ টাকায় দুই টুকরো রুই, একটি আলু, ১০০ টাকায় মুড়িঘন্টের উপকরণ, ৫০ টাকায় আট ধরনের সবজি দিয়ে নিরামিষ মিক্সড, ১৩৫ টাকায় চার টুকরো রুই ও বেগুন এবং ৬৫ টাকায় ল্যাটকা খিচুড়ির উপকরণ ও দুটি ডিমের প্যাকেজগুলো বেশ জনপ্রিয়তা পেয়েছে। এক মাসের মধ্যে এ সংখ্যা বাড়িয়ে ১০০-১৫০ ধরনের কম্বো পণ্য বাজারে আনার পরিকল্পনা রয়েছে স্বপ্নের। সারা দেশে স্বপ্নের ৫২০টি আউটলেট রয়েছে। এর মধ্যে এক শটি আউটলেটে কম্বো পণ্যগুলো বিক্রি হচ্ছে। আগামী তিন থেকে ছয় মাসের মধ্যে দেশের সব আউটলেটে এসব পণ্য পাওয়া যাবে বলে জানান স্বপ্নের কর্মকর্তারা। এসিআই লজিস্টিকসের এমডি সাব্বির হাসান বলেন, ‘আমরা প্রকৃত অর্থে একটি সমস্যা সমাধানের চেষ্টা করেছি। উচ্চ দামের কারণে যাঁরা একেবারেই মাংস কিনে খাওয়া বাদ দিয়েছিলেন, তাঁরাও এখন মাসে দুই-তিন বার মাংস খাওয়ার আশা করছেন। ছোট মধ্যবিত্ত পরিবারের সকাল, দুপুর ও রাতের খাবারকে লক্ষ্য করে আমরা আরও নতুন নতুন প্যাকেজ আনার পরিকল্পনা করছি।’ নতুন এ পণ্য বিক্রির মাধ্যমে ব্যবসায়ও ভালো প্রবৃদ্ধি হচ্ছে বলে জানান সাব্বির হাসান। তিনি বলেন, ‘দেশে রাজনৈতিক পটপরিবর্তনের পর দীর্ঘ সময় আমাদের ব্যবসায় নেতিবাচক প্রবৃদ্ধি ছিল। সেটি কাটিয়ে উঠতে পেরেছি।’ সাংবাদিকদের সঙ্গে আলাপকালে বর্তমান উচ্চ মূল্যস্ফীতি ও বাজার পরিস্থিতি নিয়েও কথা বলেন সাব্বির হাসান। তিনি বলেন, ‘দ্রব্যমূল্য বৃদ্ধির পেছনে অনেকে শুধু সিন্ডিকেটের কথা বলেন। এটি ঠিক নয়। মাঝেমধ্যে সিন্ডিকেট থাকতে পারে, তবে আরও কারণ রয়েছে। দ্রব্যমূল্য কমাতে সরকার শুল্ক কমানোসহ যেসব রাজস্ব নীতি নিয়েছে, তা ভালো কাজ করছে। তবে সরকারের সংকোচনমূলক মুদ্রানীতি তথা সুদহার বৃদ্ধির সিদ্ধান্ত ঠিক কাজ করছে না। বরং সুদহার কমিয়ে পণ্যের উৎপাদন বৃদ্ধির ব্যবস্থা করা প্রয়োজন।’"
  },
  {
    "date_published": "2024-11-10T20:55:11",
    "date_modified": "2024-11-10T20:55:11",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "মামলা",
      "গ্রামীণ ব্যাংক"
    ],
    "title": "গ্রামীণ ব্যাংকের সাবেক চেয়ারম্যানসহ ১৯ জনের বিরুদ্ধে মামলা",
    "url": "https://www.prothomalo.com/bangladesh/zzxb7tqjmh",
    "content": "রাজধানীর মিরপুরে গ্রামীণ কল্যাণের কার্যালয়ে অনধিকার প্রবেশ ও হুমকি দেওয়ার অভিযোগে গ্রামীণ ব্যাংকের সাবেক চেয়ারম্যানসহ ১৯ জনের বিরুদ্ধে মামলা হয়েছে। ঢাকার চিফ মেট্রোপলিটন ম্যাজিস্ট্রেট (সিএমএম) আদালতে আজ রোববার এ মামলা করেন গ্রামীণ কল্যাণের ব্যবস্থাপনা পরিচালক (এমডি) আবুল কালাম মোহাম্মদ মইনুদ্দিন চৌধুরী। আদালত বাদীর অভিযোগ এজাহার হিসেবে রেকর্ড করার জন্য শাহ আলী থানার ভারপ্রাপ্ত কর্মকর্তাকে নির্দেশ দিয়েছেন। বাদীপক্ষের আইনজীবী আবদুল্লাহ আল মামুন প্রথম আলোকে এসব কথা জানান। এজাহার সূত্রে জানা যায়, মামলার আসামিরা হলেন গ্রামীণ ব্যাংকের সাবেক চেয়ারম্যান এ কে এম সাইফুল মজিদ, ‘মাসুদ আখতার অ্যান্ড অ্যাসোশিয়েটসের’ মাসুদ আখতার, জীম যোবায়েদ, লেফটেন্যান্ট কর্নেল (অব.) জাহাংগীর হাসান, লেফটেন্যান্ট কর্নেল (অব.) রাশেদ আলী, সার্জেন্ট (অব.) জিয়াউর রহমান ও নুরুজ্জামান মৃধা; গ্রামীণ ব্যাংকের গবেষণা ও উন্নয়ন বিভাগের উপদেষ্টা এস আবদুর রশীদ, সদস্য মিজানুর রহমান ও রাজু মিয়া, গণসংযোগ কর্মকর্তা মো. তানন খান; গ্রামীণ ব্যাংকের উপব্যবস্থাপনা পরিচালক (ডিএমডি) প্রদীপ কুমার সাহা, সহকারী মহাব্যবস্থাপক ফয়জুল হক, উপমহাব্যবস্থাপক মামুনুর রশীদ, সিনিয়র প্রিন্সিপাল অফিসার গোলাম জাকারিয়া, হারুন অর রশীদ ও তরিকুল ইসলাম এবং প্রিন্সিপাল অফিসার গোবিন্দ সাহা ও কৃষ্ণ কান্ত রায়। মামলার আরজিতে অভিযোগ করা হয়েছে, গত ১২ ফেব্রুয়ারি বিকেল সাড়ে চারটার পর মামলার আসামি গ্রামীণ ব্যাংকের তৎকালীন চেয়ারম্যানসহ আসামিরা গ্রামীণ কল্যাণের অফিসে অনধিকার প্রবেশ করেন। আসামিরা নিজেদের গ্রামীণ ব্যাংক মনোনীত গ্রামীণ কল্যাণের নতুন পরিচালক হিসেবে পরিচয় দেন। পরে তাঁরা কোম্পানির মানহানি ও সংরক্ষিত মূল্যবান নথিপত্র ও আসবাবের ক্ষতিসাধন করেন। মামলার আরজিতে আরও অভিযোগ করা হয়, আসামিরা গ্রামীণ কল্যাণ, গ্রামীণ টেলিকমসহ ছয়টি প্রতিষ্ঠানে প্রবেশ করেন। তাঁরা উগ্র মেজাজে গ্রামীণের প্রতিষ্ঠানগুলোতে উপস্থিত কর্মকর্তা-কর্মচারীদের ভয়ভীতি প্রদর্শনসহ জোর করে তাঁদের পরিচয়পত্র পরীক্ষা করেন এবং কার্যালয় ছেড়ে যেতে বাধ্য করেন।"
  },
  {
    "date_published": "2024-11-10T21:31:41",
    "date_modified": "2024-11-10T21:31:41",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "আসিফ নজরুল",
      "বিজ্ঞপ্তি",
      "বৈষম্যবিরোধী ছাত্র আন্দোলন"
    ],
    "title": "আসিফ নজরুলকে হেনস্তাকারীদের শাস্তির দাবি বৈষম্যবিরোধী ছাত্র আন্দোলনের",
    "url": "https://www.prothomalo.com/bangladesh/rd3zvh1te8",
    "content": "সুইজারল্যান্ডের জেনেভায় উপদেষ্টা আসিফ নজরুলকে হেনস্তার ঘটনায় দায়ী ব্যক্তিদের বিরুদ্ধে দ্রুত আইনি ব্যবস্থা নেওয়ার দাবি জানিয়েছে বৈষম্যবিরোধী ছাত্র আন্দোলন। পাশাপাশি দেশে ও বিদেশে ভিন্নমতের কণ্ঠকে যারা দমাতে চায়, তাদের অবিলম্বে বিচারের আওতায় আনার আহ্বান জানিয়েছে তারা। আজ রোববার সন্ধ্যায় এক সংবাদ বিজ্ঞপ্তিতে এই আহ্বান জানায় বৈষম্যবিরোধী ছাত্র আন্দোলন। বিজ্ঞপ্তিতে বৈষম্যবিরোধী ছাত্র আন্দোলনের মুখ্য সংগঠক আবদুল হান্নান মাসউদ স্বাক্ষর করেন। বিজ্ঞপ্তিতে বলা হয়, অন্তর্বর্তী সরকারের উপদেষ্টা আসিফ নজরুল জেনেভায় অনুষ্ঠিত আন্তর্জাতিক শ্রম সংস্থার (আইএলও) গভর্নিং বডি এবং সংস্থাটির গুরুত্বপূর্ণ কর্মকর্তাদের সঙ্গে বৈঠক শেষে ৭ নভেম্বর জেনেভা বিমানবন্দরে পৌঁছান। সেখানে গণহত্যাকারী ফ্যাসিস্ট আওয়ামী লীগের দুর্বৃত্তরা তাঁকে হেনস্তা করে। আওয়ামী দুর্বৃত্তদের মাধ্যমে সংঘটিত এই নিন্দনীয় ঘটনার মাধ্যমে আসিফ নজরুলের মতো একজন দেশপ্রেমিক ও সম্মানিত ব্যক্তিত্বকে অপমান করা হয়েছে, যা স্বাধীন মতপ্রকাশের অধিকারকে হুমকির মুখে ফেলেছে। বিজ্ঞপ্তিতে বৈষম্যবিরোধী ছাত্র আন্দোলনের পক্ষ থেকে এ ঘটনার জন্য দায়ী ব্যক্তিদের বিরুদ্ধে দ্রুত আইনি ব্যবস্থা নেওয়ার দাবি জানানো হয়। বলা হয়, ‘আমরা সুইস (সুইজারল্যান্ড) সরকার এবং বাংলাদেশের কর্তৃপক্ষের প্রতি আহ্বান জানাচ্ছি, এ ধরনের ঘটনা যেন ভবিষ্যতে আর না ঘটে, তার জন্য যাতে কার্যকর পদক্ষেপ গ্রহণ করা হয়। যারা দেশে ও বিদেশে ভিন্নমতের কণ্ঠকে দমাতে চায়, তাদেরও অবিলম্বে বিচারের আওতায় আনার আহ্বান জানানো হচ্ছে।’"
  },
  {
    "date_published": "2024-11-10T21:18:14",
    "date_modified": "2024-11-10T21:18:14",
    "author": "নিজস্ব প্রতিবেদক",
    "category": "জেলা",
    "tag": [
      "কানাইঘাট",
      "সিলেট",
      "হত্যা",
      "শিশু",
      "সিলেট বিভাগ"
    ],
    "title": "হাস্যোজ্জ্বল ছোট্ট মুনতাহা এখন কেবলই ছবি",
    "url": "https://www.prothomalo.com/bangladesh/district/ufff8e3tak",
    "content": "ঠোঁটে লাল রঙের লিপস্টিক। মুখে একরাশ হাসি। ঘাড় পর্যন্ত চিকচিকে কালো চুল। মায়াবী চোখজোড়া অপলক তাকিয়ে আছে। পরনে বেগুনি রঙের জামা। ফুটফুটে সুন্দর শিশু মুনতাহা আক্তারের এই ছবি সামাজিক যোগাযোগমাধ্যম ফেসবুকে ছড়িয়ে পড়ে। পাঁচ বছরের ছোট্ট মুনতাহা এখন কেবলই ছবি। মুনতাহার বাড়ি সিলেটের কানাইঘাট উপজেলার বীরদল ভাড়ারিফৌদ গ্রামে। এক ওয়াজ মাহফিল থেকে ৩ নভেম্বর সকালে বাবার সঙ্গে বাড়ি ফিরে সে বাইরে খেলতে যায়। পরে আর খোঁজ মেলেনি। এরপর শিশুটির সন্ধান চেয়ে ফেসবুকে অনেকে পোস্ট দেন। আজ রোববার ভোরে মুনতাহার লাশ উদ্ধার করে পুলিশ। পুলিশ জানিয়েছে, শিশুটিকে শ্বাসরোধে হত্যা করা হয়। এ ঘটনায় চারজনকে গ্রেপ্তার করা হয়েছে। লাশ উদ্ধারের ঘটনা জানাজানির পর মুনতাহার পরিবার তো বটেই, ফেসবুকজুড়েও মাতম চলছে। শিশুটির ছবি দেশ-বিদেশের অসংখ্য মানুষ ফেসবুকে শেয়ার দিয়ে খুনিদের দৃষ্টান্তমূলক বিচার চেয়েছেন। অনেকে শিশুটির হাস্যোজ্জ্বল ছবি শেয়ার করে লিখেছেন, ‘এমন নিষ্পাপ শিশুকে হত্যা করার মতো পাষণ্ডও আছে?’ শিশু মুনতাহার নিখোঁজ ও লাশ উদ্ধারের বিষয়টি সিলেটসহ সারা দেশে চাঞ্চল্যের সৃষ্টি করেছে। মূলত মুনতাহা নিখোঁজের বিষয়টি কয়েক দিন ধরে সামাজিক যোগাযোগমাধ্যমে আলোচনায় আসছিল। নিখোঁজ হওয়ার পর মুনতাহার সন্ধান চেয়ে ফেসবুকে অনেকে স্ট্যাটাস দেন। এর মধ্যে সিলেটের সমাজকর্মী ফারমিছ আক্তার মুনতাহার সন্ধানকারীকে সোনার চেইন উপহার দেওয়ার ঘোষণা দেন। মুনতাহার লাশ উদ্ধারের পর তিনি একাধিক আবেগঘন স্ট্যাটাস দেন। একটিতে লেখেন, ‘এত সুন্দর মুখটা কেমন হয়ে গেল রে!’ প্রবাসে থাকা সিলেটের সংস্কৃতিকর্মী আবু বকর আল আমিন লিখেছেন, ‘মানুষ পরিচয়টা এমন মুহূর্তে বড় লজ্জার হয়ে যায়। ক্ষমা করিস রে মা মুনতাহা।’ ওই স্ট্যাটাসে জয় সরকার নামের একজন মন্তব্য করেছেন, ‘আহা, কী মর্মান্তিক! মানুষ পরিচয় দিতে আজ ঘৃণা হচ্ছে।’ সংগীতশিল্পী তসিবা বেগম লিখেছেন, ‘কী অপরাধ ছিল ফেরেশতা বাচ্চাটার? আমরা কি সত্যি মানুষ হতে পারলাম না?’ সংবাদকর্মী লবীব আহমদ লিখেছেন, ‘দিনের ২৪ ঘণ্টার বেশি সময় যে মহিলার সঙ্গে থাকত মুনতাহা, সেই মহিলাই তার ছোট্ট নিষ্পাপ জীবনকে কেড়ে নিল।’ মুহাম্মদ আশরাফুল নামের একজন মুনতাহা লিখে হ্যাশট্যাগ দিয়ে লিখেছেন, ‘আমাকে খুঁজতেছে সারা বাংলাদেশ। অথচ আমি বাড়ির পাশেই ছিলাম।’ সিদ্দিকুর রহমান নামের একজন লিখেছেন, ‘এই নিষ্পাপ ফুলটিকে পিষিয়ে ফেলতে একটুও কষ্ট অনুভব হয়নি? হৃদয়ে মায়ার বেগ জাগ্রত হয়নি? মুনতাহা মৃত্যুর সময় কি চিৎকার দিতে পেরেছিল? মা-আব্বু বলতে পেরেছিল? মুনতাহা মৃত্যুর আগে জেনে গেল, দুনিয়ার মানুষ নিষ্ঠুর, পাষণ্ড হৃদয়ের।’ পুলিশ জানিয়েছে, মুনতাহা উপজেলার সদর ইউনিয়নের বীরদল ভাড়ারিফৌদ গ্রামের শামীম আহমদের মেয়ে। নিখোঁজের ঘটনায় কানাইঘাট থানায় একটি সাধারণ ডায়েরি (জিডি) করা হয়েছিল। শিশুটির খোঁজ জানালে পুরস্কার দেওয়ার ঘোষণা দিয়েছিল পরিবার। নিখোঁজের সাত দিন পর বাড়ির পাশ থেকে শিশুটির লাশ উদ্ধার করা হয়েছে। শিশুটির লাশ ডোবায় কাদার মধ্যে পুঁতে রাখা ছিল। সন্দেহভাজন হিসেবে মর্জিয়া আক্তার (২৫) নামের এক তরুণী আটক হওয়ার পর তাঁর মা ঘটনাকে অন্য রূপ দিতে লাশ ডোবা থেকে শিশুটির বাড়ির পাশে একটি পুকুরে ফেলে আসতে যান। তখন পথে স্থানীয় লোকজনের হাতে আটক হন ওই নারী। পুলিশ বলছে, মুনতাহাকে প্রাইভেট পড়াতেন মর্জিয়া। সম্প্রতি মুনতাহার পরিবার মর্জিয়াকে প্রাইভেট পড়ানো থেকে বাদ দেয়। এর জেরেই শিশুটি হত্যাকাণ্ডের শিকার হয়। লাশ উদ্ধারের সময় শিশু মুনতাহার শরীরে কাদা লেগে ছিল। গলায় রশিজাতীয় কিছু প্যাঁচানো ছিল। এতে সন্দেহ করা হচ্ছে, গলায় রশিজাতীয় কিছু দিয়ে পেঁচিয়ে শ্বাসরোধে তাকে হত্যা করা হয়েছে। আজ দুপুরে সিলেট এম এ জি ওসমানী মেডিকেল কলেজ হাসপাতালে ময়নাতদন্ত শেষে মুনতাহার লাশ পরিবারের কাছে হস্তান্তর করা হয়েছে। বাদ আসর গ্রামের মসজিদে জানাজা শেষে তার দাফন সম্পন্ন হয়। জানাজায় হাজারো মানুষ অংশ নিয়ে চোখের পানিতে মুনতাহাকে শেষবিদায় জানান। যোগাযোগ করলে সিলেটের অতিরিক্ত পুলিশ সুপার (ক্রাইম অ্যান্ড অপস) মো. রফিকুল ইসলাম ও কানাইঘাট থানার ভারপ্রাপ্ত কর্মকর্তা (ওসি) মো. আবদুল আওয়াল প্রথম আলোকে বলেন, শিশুটিকে হত্যার পর লাশ গুম করা হয়েছিল। পুলিশ দ্রুততার সঙ্গে জড়িত ব্যক্তিদের গ্রেপ্তার করেছে।"
  },
  {
    "date_published": "2024-11-10T21:06:21",
    "date_modified": "2024-11-10T21:06:21",
    "author": "নিজস্ব প্রতিবেদক",
    "category": "রাজধানী",
    "tag": [
      "হত্যাকাণ্ড",
      "বৈষম্যবিরোধী ছাত্র আন্দোলন",
      "আওয়ামী লীগ"
    ],
    "title": "উত্তরায় আমির হত্যা মামলায় আওয়ামী লীগ ও যুবলীগের তিন নেতা গ্রেপ্তার",
    "url": "https://www.prothomalo.com/bangladesh/capital/91vwgvpubf",
    "content": "রাজধানীর উত্তরায় সরকারবিরোধী আন্দোলনে নিহত আমির হোসেন হত্যা মামলায় আওয়ামী লীগের দুই ও যুবলীগের এক নেতাকে গ্রেপ্তার করেছে পুলিশ। আজ রোববার রাজধানীর আবদুল্লাহপুর এলাকা থেকে তাঁদের গ্রেপ্তার করা হয়। ঢাকা মহানগর পুলিশের (ডিএমপি) গণমাধ্যম ও জনসংযোগ বিভাগ এক সংবাদ বিজ্ঞপ্তিতে এ তথ্য জানিয়েছে। গ্রেপ্তার ব্যক্তিরা হলেন তুরাগ থানা আওয়ামী লীগের সাবেক পরিবেশ ও বনবিষয়ক সম্পাদক আহাম্মদ আলী (৫০), উত্তরা মডেল টাউনের পাঁচ নম্বর ইউনিট কমিটির সহসভাপতি সুভাষ চন্দ্র (৫৩) ও উত্তরা পশ্চিম থানার যুবলীগ নেতা শফিকুল ওরফে শরীফ ওরফে শাওন (৩৬)। উত্তরা পশ্চিম থানা সূত্রে জানা যায়, গত ৫ আগস্ট উত্তরা পশ্চিম থানার জসিম উদ্দিন রোডে ছাত্র-জনতার আন্দোলনে অংশ নিয়েছিলেন আমির। এ সময় আন্দোলনরত ছাত্র-জনতার ওপর হামলা চালান আওয়ামী লীগের বিভিন্ন অঙ্গ ও সহযোগী সংগঠনের নেতা-কর্মীরা। হামলাকারীরা ককটেল বিস্ফোরণসহ এলোপাতাড়ি গুলিবর্ষণ করেন। এতে গুলিবিদ্ধ হন আমির। গুরুতর আহত আমিরকে উদ্ধার করে স্থানীয় মেডিকেল কলেজ ফর উইমেন অ্যান্ড হসপিটালে নেওয়া হলে কর্তব্যরত চিকিৎসক তাঁকে মৃত ঘোষণা করেন। এ ঘটনায় আমিরের বাবা খুরশেদ আলম বাদী হয়ে ২ নভেম্বর উত্তরা পশ্চিম থানায় একটি হত্যা মামলা করেন।"
  },
  {
    "date_published": "2024-11-10T21:43:28",
    "date_modified": "2024-11-10T21:43:28",
    "author": "অফিস",
    "category": "জেলা",
    "tag": [
      "পুলিশ",
      "গ্রেপ্তার",
      "মামলা",
      "বিজ্ঞান ও প্রযুক্তি বিশ্ববিদ্যালয়",
      "ছাত্রলীগ",
      "যশোর",
      "খুলনা বিভাগ"
    ],
    "title": "ঢাকা বিশ্ববিদ্যালয়ের পাঁচ শিক্ষার্থীকে হত্যাচেষ্টা মামলায় যশোর প্রযুক্তি বিশ্ববিদ্যালয়ের কর্মকর্তা গ্রেপ্তার",
    "url": "https://www.prothomalo.com/bangladesh/district/82v6wshpma",
    "content": "ঢাকা বিশ্ববিদ্যালয়ের পাঁচ শিক্ষার্থীকে হত্যাচেষ্টা মামলায় যশোর বিজ্ঞান ও প্রযুক্তি বিশ্ববিদ্যালয়ের (যবিপ্রবি) কর্মকর্তা সাইফুর রহমানকে গ্রেপ্তার করেছে পুলিশ। আজ রোববার দুপুরে বিশ্ববিদ্যালয়ের প্রধান ফটকের সামনে থেকে তাঁকে গ্রেপ্তার করে ঢাকা মহানগর পুলিশের (ডিএমপি) একটি দল। সাইফুর রহমান রেজিস্ট্রার দপ্তরের সংস্থাপন প্রশাসন-১ সেকশন কর্মকর্তা হিসেবে কর্মরত। তিনি ঢাকা বিশ্ববিদ্যালয় (ঢাবি) শাখা ছাত্রলীগের সাবেক আইনবিষয়ক সম্পাদক। বিশ্ববিদ্যালয় ও মামলার এজাহার সূত্রে জানা গেছে, ২০১৭ সালের ১৬ আগস্ট রাত ১১টায় সাইফুর রহমানের নেতৃত্বে তৎকালীন মুহসীন হল ছাত্রলীগের নেতা-কর্মীরা শিবির কর্মী সন্দেহে পাঁচ শিক্ষার্থীকে রাতভর শারীরিক নির্যাতন চালান। তাঁদের শরীরের বিভিন্ন জায়গায় জখম ও জিবে ছুরি দিয়ে আঘাত করেন। একপর্যায়ে তাঁদের পুলিশের হাতে তুলে দেন তাঁরা। এ বিষয়ে গত ২ সেপ্টেম্বর শাহবাগ থানায় ভুক্তভোগী রাষ্ট্রবিজ্ঞান বিভাগের বাপ্পি মিয়া, মনোবিজ্ঞান বিভাগের ইবরাহীম হোসেন, মেহেদী হাসান ও আবদুল গাফফারের পক্ষে ঢাবির আন্তর্জাতিক সম্পর্ক বিভাগের প্রাক্তন শিক্ষার্থী আবদুল্লাহ আল মাসরুর বাদী হয়ে ছাত্রলীগের ১৩ নেতার বিরুদ্ধে হত্যাচেষ্টা মামলা করেন। মামলার ৩ নম্বর আসামি সাইফুর রহমানকে গ্রেপ্তারে সহযোগিতা চেয়ে বিশ্ববিদ্যালয়ের কাছে চিঠি দেয় ডিএমপির শাহবাগ থানা-পুলিশ। পরে সাধারণ শিক্ষার্থীদের উপস্থিতিতে বিশ্ববিদ্যালয়ের প্রধান ফটকের সামনে অভিযুক্ত সাইফুর রহমানকে পুলিশে তুলে দেন বিশ্ববিদ্যালয়ের প্রক্টর মো. আমজাদ হোসেন। জানতে চাইলে বিশ্ববিদ্যালয়ের প্রক্টর মো. আমজাদ হোসেন বলেন, ঢাকা বিশ্ববিদ্যালয়ের মুহসীন হলের শিক্ষার্থীকে মারধরের অপরাধে শাহবাগ থানায় একটি মামলা হয়। মামলার আসামি সাইফুর রহমান। তাঁকে আটকের জন্য শাহবাগ থানা-পুলিশ বিশ্ববিদ্যালয়ের প্রক্টরের সহায়তা চাইলে বিশ্ববিদ্যালয়ে যেকোনো অনাকাঙ্ক্ষিত ঘটনা এড়াতে ও সাইফুর রহমানের নিরাপত্তার স্বার্থে বিশ্ববিদ্যালয়ের গাড়িতে করে প্রধান ফটকের সামনে নিয়ে পুলিশের কাছে সোপর্দ করা হয়েছে।"
  },
  {
    "date_published": "2024-11-10T21:20:24",
    "date_modified": "2024-11-10T21:20:24",
    "author": "খেলা ডেস্ক",
    "category": "ক্রিকেট",
    "tag": [
      "নাথান লায়ন",
      "স্টিভেন স্মিথ",
      "ডেভিড ওয়ার্নার",
      "ক্যামেরন ব্যানক্রফট"
    ],
    "title": "স্মিথ-ওয়ার্নার-ব্যানক্রফটদের কেলেঙ্কারির যে খেসারত দিয়েছেন লায়নও",
    "url": "https://www.prothomalo.com/sports/cricket/762dzo641f",
    "content": "২০১৮ সালের সেই গ্রীষ্মের ঘটনা নাড়িয়ে দিয়েছিল অস্ট্রেলিয়ান ক্রিকেটকে, তোলপাড় ফেলেছিল বিশ্ব ক্রিকেটেও। বছর ছয়েক আগে কেপটাউন টেস্টে সেই কুখ্যাত বল টেম্পারিং-কাণ্ডে এক বছরের জন্য নিষিদ্ধ হয়েছিলেন অস্ট্রেলিয়ার তখনকার অধিনায়ক স্টিভেন স্মিথ ও সহ–অধিনায়ক ডেভিড ওয়ার্নার। ক্যামেরন ব্যানক্রফট নিষিদ্ধ হয়েছিলেন ৯ মাসের জন্য। শুধু তা-ই নয়, দুই বছরের জন্য নেতৃত্বের নিষেধাজ্ঞায় পড়েছিলেন স্মিথ। আর ওয়ার্নারের ভাগ্যে জুটেছিল আজীবন নেতৃত্বের নিষেধাজ্ঞা। দক্ষিণ আফ্রিকার বিপক্ষে বহুল আলোচিত সেই টেস্টে অস্ট্রেলিয়া দলে ছিলেন অফ স্পিনার নাথান লায়নও। বাকি তিন সতীর্থের মতো তিনি কোনো বিতর্কে না জড়ালেও সেই বল টেম্পারিং কেলেঙ্কারির একটা খেসারত দিতে হয়েছিল তাঁকেও। সেই টেস্টে একটা মাইলফলক ছুঁয়েও এর স্মারকটা নিজের কাছে রাখতে পারেননি। কী সেই মাইলফলক? অস্ট্রেলিয়ার হয়ে ৫৩০ টেস্ট উইকেটের মালিক অস্ট্রেলিয়ান সংবাদমাধ্যম নিউজ কর্প-কে বলেছেন সেই গল্পটা, ‘কাগিসো রাবাদাকে স্টাম্পড করে আমি টেস্টে আমার ৩০০তম উইকেট পেয়েছিলাম। কেপটাউন টেস্টের ঘটনা সেটি। কিন্তু দুর্ভাগ্যজনকভাবে এরপর আর সেই বলটা আমি চোখে দেখিনি। আসলে, আমার মনে হয়, ওই ম্যাচে যা কিছু ঘটেছে, এরপর আর কেউ আর সেই বল খুঁজেও দেখেনি।’ কেপটাউনে প্রথম ইনিংসে ২টি ও দ্বিতীয় ইনিংসে ৩টি উইকেট পেয়েছিলেন লায়ন। রাবাদার উইকেটটি ছিল প্রথম ইনিংসে তাঁর প্রথম উইকেট এবং টেস্ট ক্রিকেটে তাঁর ৩০০তম। যে বলে লায়ন সেই উইকেটটি নিয়েছিলেন, সেটি ছিল প্রথম ইনিংসের দ্বিতীয় নতুন বল। ব্যানক্রফট যে বলে শিরিষ কাগজ ঘষেছিলেন, সেটি নয়। তবে আইসিসির ম্যাচের সেই ঘটনা তদন্তে অন্য সবকিছুর সঙ্গে ওই বলটাও দুই বছর নিজেদের কাছে রেখে দেয়। পরে সেই বলটা খোঁজার অনেক চেষ্টা করেছেন লায়ন, এমনকি সাহায্য চেয়েছিলেন আইসিসির ম্যাচ রেফারি ডেভিড বুনেরও। কিন্তু ব্যর্থ হয়েছেন বুনও। সেই ঘটনা বর্ণনা করে লায়ন জানালেন, ‘আমি সেই ২০২০-২১ মৌসুমের কোভিড-গ্রীষ্মে টিম হোটেলের বারান্দায় তাঁকে পেয়ে অনুরোধ করলাম সেই বলটা খুঁজে দিতে। একজন ম্যাচ রেফারি হিসেবে তিনি আইসিসির সঙ্গে যোগাযোগও করেছিলেন, এবং এটি খুঁজে বের করার সর্বোচ্চ চেষ্টা করেছিলেন। কিন্তু এটি যেন নিখোঁজ হয়ে গেছে! জানি না এটা কোথায়। এরপর আর কোনো যোগাযোগ নেই। এই হচ্ছে ঘটনা।’ ক্রিকেট ক্যারিয়ারের সব মাইলফলকেরই কোনো না কোনো স্মারক নিজের কাছে রেখেছেন লায়ন। নিউজ কর্প-কে বলেছেন, ‘আমার স্ত্রী দারুণ একটা কাজ করেছে, বাড়ির একটা দেয়ালে সে আমার সব মাইলফলক বল বা অর্জনের স্মারকগুলো সাজিয়ে রেখেছে, যা দেখতে দারুণ লাগে। এটি এমন কিছু, যা নিয়ে আমি গর্বিত এবং প্রতিদিন এর পাশ দিয়ে হেঁটে যাওয়ার সময় আমি কিছুটা অনুপ্রেরণাও পাই।’ক্যারিয়ারের প্রথম ৫ উইকেট, বিগ ব্যাশের প্রথম উইকেট, টেস্ট ক্যারিয়ারের ১০০, ২০০তম থেকে ৫০০তম উইকেটের বল, সবই তাঁর সংগ্রহে আছে, নেই শুধু সেই ৩০০তম উইকেট নেওয়ার বলটা। এই আক্ষেপের সঙ্গেই লায়ন আবার মজা করে বলেছেন, ‘কিছু স্মারক অনেক আগের, আমি এগুলো নিয়ে গর্বিত। এখন আমার মেয়েরা বেশ বড় হয়েছে এবং প্রশ্ন করতে শিখেছে, এটা কিসের (বল), ওটা কিসের। যদিও আমার মনে হয়, ওরা লাল বলগুলোর চেয়ে গোলাপিগুলো নিয়েই বেশি উচ্ছ্বসিত। আমি এসবের জন্য কৃতজ্ঞ। হয়তো আমি যেকোনো একটা বল সেখানে রেখে দিতে পারতাম এবং বলতে পারতাম, এটাই ৩০০তম উইকেটের বল। কেউ জানত না। জানত? এখন জায়গাটা ফাঁকাই আছে।’স্মিথ-ওয়ার্নার-ব্যানক্রফট পরে নিষেধাজ্ঞা থেকে মুক্ত হয়েছেন, স্মিথ অধিনায়কত্বও করেছেন অস্ট্রেলিয়ার। জাতীয় দল থেকে অবসর নিলেও অস্ট্রেলিয়ান ক্রিকেটে ওয়ার্নারের অধিনায়কত্ব থেকে নিষেধাজ্ঞা উঠে গেছে সম্প্রতি। সবাই সবকিছু ফিরে পেলেও শুধু লায়নই তাঁর সেই ৩০০তম উইকেট নেওয়া বলটা পেলেন না আজও!"
  },
  {
    "date_published": "2024-11-10T20:48:22",
    "date_modified": "2024-11-10T20:48:22",
    "author": "রয়টার্স",
    "category": "মধ্যপ্রাচ্য",
    "tag": [
      "ইরান",
      "সেনাবাহিনী",
      "প্রতিরক্ষা",
      "সৌদি আরব"
    ],
    "title": "সৌদি আরবের সঙ্গে প্রতিরক্ষা নিয়ে আলোচনা করছে ইরান",
    "url": "https://www.prothomalo.com/world/middle-east/ueifsmc15t",
    "content": "প্রতিরক্ষা নিয়ে আলোচনার জন্য ইরানের রাজধানী তেহরান সফর করছেন সৌদি সেনাপ্রধান ফায়াদ আল–রুয়ালি। ইরানের রাষ্ট্রীয় গণমাধ্যমের তথ্য অনুযায়ী, ইরানের সেনাপ্রধান মোহাম্মদ বাঘেরির সঙ্গে আজ রোববার বৈঠক করবেন সৌদি সেনাপ্রধান। যুক্তরাষ্ট্রে প্রেসিডেন্ট হিসেবে ডোনাল্ড ট্রাম্পের নির্বাচিত হওয়ার পর তাঁদের এ বৈঠক হতে যাচ্ছে। আগামী জানুয়ারিতে ক্ষমতা গ্রহণের পর মধ্যপ্রাচ্যে শান্তি ফেরানোর প্রতিশ্রুতি দিয়েছেন ট্রাম্প। এর আগে ২০১৬ থেকে ২০২০ সাল পর্যন্ত ট্রাম্পের প্রথম মেয়াদে আরব দেশগুলোর সঙ্গে ইরানের আঞ্চলিক শত্রু ইসরায়েলের সম্পর্ক স্বাভাবিক করার উদ্যোগ নিয়েছিলেন ট্রাম্প। এ প্রচেষ্টা আব্রাহাম অ্যাকর্ডস নামে পরিচিত। সৌদি আরব এখনো ইসরায়েলের সঙ্গে সম্পর্ক স্থাপন করেনি। কিন্তু গত কয়েক বছরে ট্রাম্পের মেয়ের জামাই জ্যারেড কুশনার সৌদি যুবরাজ মোহাম্মদ বিন সালমানের সঙ্গে এ নিয়ে একাধিকবার আলোচনা করেছেন। ইরানের রাষ্ট্রীয় গণমাধ্যমের তথ্য অনুযায়ী, সৌদি সেনাপ্রধান রুয়ালি তেহরানে উচ্চপর্যায়ের সামরিক প্রতিনিধিদল সঙ্গে নিয়ে বৈঠকে অংশ নিচ্ছেন। তাঁরা দ্বিপক্ষীয় সম্পর্ক ও প্রতিরক্ষার বিষয়টি নিয়ে কথা বলবেন। এর আগে গত বছর ইরান ও সৌদি আরবের মধ্যে প্রতিরক্ষা সহযোগিতা ও আঞ্চলিক উন্নয়ন নিয়ে আলোচনা করতে সৌদি প্রতিরক্ষামন্ত্রী প্রিন্স খালিদ বিন সালমান আল সউদের সঙ্গে ফোনালাপ করেছিলেন বাঘেরি। এর আগে ২০২৩ সালে চীনের মধ্যস্থতায় তেহরান ও রিয়াদ সাত বছরের সংঘাত দূর করে সম্পর্ক পুনঃস্থাপন করে।আরও পড়ুন : সম্পর্ক জোড়া লাগাতে রাজি সৌদি আরব ও ইরান"
  },
  {
    "date_published": "2024-11-10T21:00:00",
    "date_modified": "2024-11-10T21:00:00",
    "author": "মো. সাইফুল্লাহ",
    "category": "জীবনযাপন",
    "tag": [
      "বেসরকারি বিশ্ববিদ্যালয়",
      "স্বপ্ন নিয়ে",
      "রোবট"
    ],
    "title": "ইস্ট ওয়েস্টে রোবোটিকস প্রতিযোগিতা",
    "url": "https://www.prothomalo.com/lifestyle/9gjn6wqokr",
    "content": "ইস্ট ওয়েস্ট ইউনিভার্সিটির রোবোটিকস ক্লাবের উদ্যোগে অনুষ্ঠিত হলো ‘ন্যাশনাল রোবো ফেস্ট ২০২৪ ’। আয়োজনে দেশের ৮৫টি শিক্ষাপ্রতিষ্ঠান থেকে ৫২৬টি দলে দুই হাজারের বেশি শিক্ষার্থী অংশ নেন। ৭-৯ নভেম্বর তিন দিন ধরে ইস্ট ওয়েস্টের আফতাবনগর ক্যাম্পাসে চলে উৎসব। অনুষ্ঠানে অতিথি হিসেবে যোগ দেন ইস্ট ওয়েস্ট বিশ্ববিদ্যালয়ের প্রধান উপদেষ্টা মোহাম্মদ ফরাসউদ্দিন, ট্রাস্টি বোর্ডের সদস্য খলিলুর রহমান, উপ-উপাচার্য এম আশিক মোসাদ্দিক, প্রাইম ব্যাংকের প্রধান প্রযুক্তি কর্মকর্তা এ ওয়াই এম মোস্তফা, রোবোটিকস ক্লাবের মডারেটর অধ্যাপক আহমেদ ওয়াফিস রেজা।"
  },
  {
    "date_published": "2024-11-10T20:48:21",
    "date_modified": "2024-11-10T20:48:21",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "রাজধানী",
      "ডেঙ্গু জ্বর"
    ],
    "title": "ডেঙ্গুতে আরও ৫ জনের মৃত্যু",
    "url": "https://www.prothomalo.com/bangladesh/7x3qe6oxev",
    "content": "দেশে ডেঙ্গুতে আক্রান্ত হয়ে ২৪ ঘণ্টায় আরও পাঁচজনের মৃত্যু হয়েছে। এ নিয়ে চলতি বছর এখন পর্যন্ত এডিস মশাবাহিত এ রোগে আক্রান্ত হয়ে ৩৫৫ জনের মৃত্যু হলো। আজ রোববার স্বাস্থ্য অধিদপ্তরের সংবাদ বিজ্ঞপ্তিতে এ তথ্য জানানো হয়। এতে বলা হয়, আজ সকাল আটটা পর্যন্ত আগের ২৪ ঘণ্টায় ১ হাজার ৩৩৭ জন ডেঙ্গুতে আক্রান্ত হয়ে হাসপাতালে ভর্তি হয়েছেন। এ সময় ডেঙ্গুতে ঢাকা দক্ষিণ সিটি ও ঢাকা উত্তর সিটি করপোরেশন এলাকায় দুজন করে এবং দুই সিটির বাইরে ঢাকা বিভাগে আরেকজনের মৃত্যু হয়েছে। স্বাস্থ্য অধিদপ্তরের তথ্য বিশ্লেষণে দেখা গেছে, গত ২৪ ঘণ্টায় ডেঙ্গু নিয়ে ঢাকার দুই সিটি ছাড়া হাসপাতালে ৩৫১ জন ভর্তি হয়েছেন। আর ঢাকা উত্তর সিটি করপোরেশনের হাসপাতালে ডেঙ্গু নিয়ে ভর্তি হয়েছেন ২৫৭ জন। বর্তমানে দেশের বিভিন্ন হাসপাতালে ৪ হাজার ৩৯৬ ডেঙ্গু রোগী চিকিৎসা নিচ্ছেন। চলতি বছর এখন পর্যন্ত ডেঙ্গুতে ৭২ হাজার ৩৯৩ রোগী হাসপাতালে ভর্তি হয়েছেন। এর মধ্যে গত মাসেই ভর্তি হয়েছেন ৩০ হাজার ৮৭৯ জন। আর চলতি মাসের প্রথম সপ্তাহে ডেঙ্গুতে আক্রান্ত হয়েছেন ৭ হাজার ৬৩৯ জন, মৃত্যু হয়েছে ৪০ জনের। বাংলাদেশের ইতিহাসে ডেঙ্গুতে সর্বোচ্চ সংক্রমণ ও মৃত্যু হয় গত বছর। তখন ৩ লাখ ২১ হাজার ১৭৯ জন ডেঙ্গুতে আক্রান্ত হয়ে হাসপাতালে ভর্তি হন। আর মৃত্যু হয় ১ হাজার ৭০৫ জনের।"
  },
  {
    "date_published": "2024-11-10T20:58:12",
    "date_modified": "2024-11-10T20:58:12",
    "author": "প্রতিবেদক",
    "category": "রাজনীতি",
    "tag": [
      "অস্ত্র",
      "ইসলামী ছাত্রশিবির",
      "আওয়ামী লীগ",
      "শেখ হাসিনা"
    ],
    "title": "শেখ হাসিনা ও তাঁর দোসরদের বিচার করলেই ছাত্রদের আকাঙ্ক্ষা পূর্ণতা পাবে: শিবির সভাপতি",
    "url": "https://www.prothomalo.com/politics/04kqs3ico0",
    "content": "ছাত্র-জনতার অভ্যুত্থানে আওয়ামী লীগ এবং এর অঙ্গ ও সহযোগী সংগঠনের নেতা-কর্মীরা যে হত্যাযজ্ঞ চালিয়েছেন, তা ইতিহাসে নজিরবিহীন। তাই জুলাই-আগস্টের আন্দোলনে ছাত্ররা যে আকাঙ্ক্ষা ও দাবি থেকে জীবন দিয়েছে, তা তখনই পূর্ণতা পাবে, যখন শেখ হাসিনা ও তাঁর দোসরদের দেশে বিচারের কাঠগড়ায় দাঁড় করানো হবে। বাংলাদেশ ইসলামী ছাত্রশিবিরের কেন্দ্রীয় সভাপতি মঞ্জুরুল ইসলাম আজ রোববার বিকেলে রাজধানীর শাহবাগে জাতীয় জাদুঘরের সামনে এক সমাবেশে এসব কথা বলেছেন। ২০২৪ সালের গণহত্যার বিচারের দাবিতে ঢাকা মহানগর ছাত্রশিবির এই সমাবেশের আয়োজন করে। ইসলামী ছাত্রশিবিরের সভাপতি বলেন, ‘আমরা বিগত দিনগুলোতে আওয়ামী লীগ এবং এর অঙ্গসংগঠনগুলোর একের পর এক ষড়যন্ত্র দেখে দেখে আজ নভেম্বরের ১০ তারিখে উপনীত হয়েছি। জুলাই অভ্যুত্থানে আওয়ামী লীগ, ছাত্রলীগ, যুবলীগ দেশের ছাত্র-জনতার ওপর অস্ত্র প্রয়োগের মাধ্যমে যেভাবে তাদের হত্যা করেছে, ইতিহাসে এমন কোনো নজির পাওয়া যাবে না।...দেশের ছাত্র-জনতার ওপর রাষ্ট্রীয় সব শক্তির সহায়তা নিয়ে তারা গণহত্যা করেছে। আজকের ১০ তারিখের এই সমাবেশগুলো এটাই প্রমাণ করে যে জাতি সব সময় আওয়ামী লীগের বিরুদ্ধে এক ও ঐক্যবদ্ধ। কাজেই যে চিন্তার জন্য দেশ থেকে পালিয়ে আত্মরক্ষা করতে হয়েছে, সেই চিন্তার পুনরাবৃত্তি করে নতুন করে কোনো অস্থিতিশীল পরিস্থিতি তৈরি করবেন না।’ শিবিরের সভাপতি আরও বলেন, ‘আমরা চাই জুলাই অভ্যুত্থানে যারা গণহত্যা চালিয়েছে, তদন্ত করে তাদের বিচারের আওতায় আনা হোক। তাদের বিচারের কাঠগড়ায় দাঁড় করাতে হবে। এটাই ছাত্র-জনতার দাবি। জুলাই-আগস্টের আন্দোলনে ছাত্ররা যেভাবে জীবন দিয়েছে, ছাত্রদের সেই আকাঙ্ক্ষা ও দাবি তখনই পূর্ণতা লাভ করবে, যখন হাসিনা ও তাঁর দোসরদের দেশে বিচারের কাঠগড়ায় দাঁড় করানো হবে।’ সমাবেশে ছাত্রশিবিরের সাবেক কেন্দ্রীয় সভাপতি দেলোয়ার হোসেন সাঈদী বলেন, ‘যে স্বৈরশাসক ছাত্র-জনতার ওপর গুলি চালিয়েছে, তাদের জায়গা এ দেশের বুকে হবে না।’ সমাবেশে অন্যদের মধ্যে ইসলামী ছাত্রশিবিরের কেন্দ্রীয় দপ্তর সম্পাদক নুরুল ইসলাম বক্তব্য দেন। সংগঠনটির কেন্দ্রীয় ও ঢাকা মহানগরের নেতা-কর্মীদের পাশাপাশি সমাবেশে জামায়াতে ইসলামীর নেতা-কর্মীরাও অংশ নেন। সমাবেশ শেষে শাহবাগ থেকে মিছিল নিয়ে পল্টনে যান তাঁরা।"
  },
  {
    "date_published": "2024-11-10T20:51:46",
    "date_modified": "2024-11-10T20:51:46",
    "author": "নিজস্ব প্রতিবেদক",
    "category": "জেলা",
    "tag": [
      "চট্টগ্রাম বিভাগ",
      "ব্রাহ্মণবাড়িয়া",
      "বিজয়নগর",
      "বিএনপি",
      "যুবলীগ"
    ],
    "title": "বিজয়নগরে যুবলীগের নেতাকে ছেড়ে দেওয়াসহ বিএনপির কর্মীদের গ্রেপ্তারে বিএনপির ক্ষোভ",
    "url": "https://www.prothomalo.com/bangladesh/district/2mynylkwww",
    "content": "ব্রাহ্মণবাড়িয়ার বিজয়নগর উপজেলায় যুবলীগের নেতাকে আটকের পর ছেড়ে দেওয়াসহ বিএনপির কর্মীদের গ্রেপ্তারের ঘটনায় পুলিশের আচরণে ক্ষুব্ধ বিএনপির নেতা–কর্মীরা। রোববার সকাল থেকে বিকেল পর্যন্ত বিএনপির নেতা–কর্মীরা দফায় দফায় থানায় গিয়ে পুলিশের সঙ্গে বিষয়টি নিয়ে আলোচনা করেছেন। বিএনপি ও পুলিশ সূত্রে জানা গেছে, নাশকতার অভিযোগে গত শনিবার সন্ধ্যা সাড়ে ৬টার দিকে উপজেলার পাহাড়পুর ইউনিয়নের ভিটি দাউদপুর গ্রাম থেকে ইউনিয়ন যুবলীগের সহসভাপতি সেলিম মৃধাকে আটক করে আউলিয়া বাজার ফাঁড়িতে নিয়ে যায় পুলিশ। এর পরপরই উপজেলার পাহাড়পুর ইউনিয়ন বিএনপির সভাপতি আবদুল মন্নাফ, জ্যেষ্ঠ সহসভাপতি ইয়াহিয়া খান ও সাধারণ সম্পাদক আবদুল হক, ইউনিয়ন বিএনপির সাবেক সাধারণ সম্পাদক শিশু মিয়া, ভিটি দাউদপুর ওয়ার্ড বিএনপির সভাপতি শামসু মিয়া, উপজেলা যুবদলের সদস্যসচিবের পদ থেকে বহিষ্কার হওয়া লিটন মুন্সি, বিএনপি নেতা রেনু মিয়া, ইউনিয়ন যুবদলের সভাপতি সাইফুল ইসলাম ও সাধারণ সম্পাদক জাকির হোসেন, আওয়ামী লীগ নেতা আবদুল লতিফ, জাহের মিয়া প্রমুখ ওই পুলিশ ফাঁড়িতে যান। তাঁদের সঙ্গে আওয়ামী লীগের নেতা–কর্মীরাও ছিলেন। রাত ৯টার দিকে সেলিম মৃধাকে বিজয়নগর থানায় নেওয়া হয়। তখন নেতা-কর্মীদের অনেকে থানায় যান। রাত ১টার দিকে মুচলেকা নিয়ে সেলিম মৃধাকে ছেড়ে দেয় পুলিশ। পুলিশ সূত্রে জানা গেছে, গত শনিবার দিবাগত রাতে উপজেলার নোয়াবাদী এলাকা থেকে দিনমজুর সৈয়দ হোসেন (৭০) ও শাহ আলম (৫০) নামের দুজনকে গ্রেপ্তার করে পুলিশ। রোববার বিকেলে তাঁদের আদালতের মাধ্যমে জেলা কারাগারে পাঠানো হয়।যুবলীগ নেতাকে ছেড়ে দেওয়াসহ বিএনপির দুই কর্মী সৈয়দ হোসেন ও শাহ আলমকে গ্রেপ্তারের ঘটনায় রোববার সকাল থেকে বিকেল পর্যন্ত বিএনপিসহ অঙ্গসংগঠনের নেতা–কর্মীরা বিজয়নগর থানা চত্বরে জড়ো হন। তাঁরা বিষয়টি নিয়ে ক্ষোভ ও অসন্তোষ প্রকাশ করে বিএনপির কর্মীদের গ্রেপ্তারের ঘটনায় প্রতিবাদ জানান। রোববার বিকেলে থানায় যান বিজয়নগর উপজেলা বিএনপির সভাপতি মহসিন আহমেদ ভূঁইয়া, সদস্যসচিব জাকির হোসেন, সদস্য রাষ্ট্রু মিয়া ও জয়নাল মিয়া মেম্বার, হরষপুর ইউনিয়ন বিএনপির সভাপতি আবদুল মান্নান ও সাধারণ সম্পাদক আজিজুর রহমান, উপজেলা কৃষক দলের সভাপতি কাউসার আহমেদ প্রমুখ। তাঁরা দুটি ঘটনার তীব্র নিন্দা ও প্রতিবাদ জানান। উপজেলা স্বেচ্ছাসেবক দলের আহ্বায়ক সাইদ খোকন বলেন, গত শনিবার দিবাগত রাতে যুবলীগের নেতা সেলিমকে ছেড়ে দিয়েছে পুলিশ। অথচ সব সময় বিএনপির সভা-মিছিলে আসা শাহ আলম ও সৈয়দ হোসেনকে শুধু শুধু ধরে নিয়ে এসেছে পুলিশ।গত ২৭ আগস্ট বিজয়নগর উপজেলা বিএনপির আহ্বায়ক কমিটির সদস্য এস এম রাষ্ট্র বাদী হয়ে ২০১৮ সালের ১৬ ডিসেম্বরের ঘটনায় থানায় একটি নাশকতার মামলা করেন। তিনি বলেন, ‘যাঁরা প্রকৃত আওয়ামী লীগ করে, তাঁদের গ্রেপ্তার করা হোক। সাধারণ মানুষকে যেন হয়রানি না করে। গতকাল শনিবার এক শিক্ষককে নাশকতার মামলায় গ্রেপ্তার দেখিয়েছে আর সন্ধ্যায় যুবলীগ নেতাকে আটক করে ছেড়ে দিয়েছে। গুরুত্বপূর্ণ পদে থাকা সত্ত্বেও কোন কারণে তাঁকে ছেড়ে দেওয়া হয়েছে। ওসি বলছে, ওপরের নির্দেশে তাঁকে ছাড়া হয়েছে। আমরা ওপরের নির্দেশদাতার নাম জানতে চাইলে তিনি বলেননি।’ উপজেলা বিএনপির সভাপতি মহসিন আহমেদ ভূঁইয়া বলেন, দলীয় কর্মকাণ্ডসহ যাঁরা আওয়ামী লীগ করেছেন, যাঁরা অপরাধী তাঁদের গ্রেপ্তার করা হোক। বিএনপির কর্মীদের গ্রেপ্তার করবে আর যুবলীগের সহসভাপতিকে ছেড়ে দেবে, এটা দুঃখজনক। বিজয়নগর থানার ভারপ্রাপ্ত কর্মকর্তা (ওসি) রওশন আলী প্রথম আলোকে বলেন, শাহ আলম ও সৈয়দ হোসেনকে সন্দেহভাজন হিসেবে ১৫১ ধারায় গ্রেপ্তার দেখিয়ে আদালতের মাধ্যমে কারাগারে পাঠানো হয়েছে। তাঁরা বিএনপির কর্মী কোথাও লেখা নেই।"
  },
  {
    "date_published": "2024-11-10T20:06:52",
    "date_modified": "2024-11-10T20:06:52",
    "author": "সংবাদদাতা",
    "category": "জেলা",
    "tag": [
      "ঢাকা বিভাগ",
      "গাজীপুর",
      "পোশাকশিল্প",
      "তৈরি পোশাকশিল্প",
      "অবরোধ",
      "বিক্ষোভ"
    ],
    "title": "দুই দিন ধরে অবরোধ, যানজটে ভোগান্তি",
    "url": "https://www.prothomalo.com/bangladesh/district/h7ej5vhxdj",
    "content": "গাজীপুরের সালনা এলাকার একটি কারখানা থেকে কাপড় তৈরির সুতা নিয়ে ঢাকার সাভারের আশুলিয়া যাওয়ার কথা কাভার্ড ভ্যানচালক মো. আবুল বাশারের। আজ রোববার সকাল আটটায় আবদুল্লাহপুর বাসস্ট্যান্ড থেকে ঢাকা-ময়মনসিংহ মহাসড়ক ধরে সালনার উদ্দেশে রওনা দেন তিনি। কিন্তু টঙ্গীর স্টেশনরোড পর্যন্ত যেতেই যানজটে আটকা পড়েন। অনেক ঠেলেঠুলে দুপুর ১২টায় পৌঁছান নগরের তারগাছ এলাকায়। কিন্তু এরপর আর গাড়ি এগোচ্ছে না। দেড় ঘণ্টা ধরে আটকে থাকেন একই জায়গায়। ঢাকার খিলক্ষেতের একটি বহুজাতিক প্রতিষ্ঠানে চাকরি করেন শ্রীপুরের রাজাবাড়ীর বাসিন্দা মো. আমিনুল ইসলাম। গত শুক্র ও শনিবার সাপ্তাহিক ছুটি কাটিয়ে আজ সকাল সাতটায় রওনা দেন ঢাকার উদ্দেশে। কিন্তু চান্দনা চৌরাস্তা পর্যন্ত আসতেই যানজটে আটকা পড়ে বাস। প্রায় ২ ঘণ্টা পরও বাস সামনে এগোচ্ছিল না। উপায়ন্তর না পেয়ে আমিনুল হেঁটেই রওনা দেন ঢাকার উদ্দেশে। আবুল বাশার বা আমিনুলের মতো এমন হাজারো মানুষের ভোগান্তির এ চিত্র ঢাকা-ময়মনসিংহ মহাসড়কে। তিন মাসের বকেয়া বেতনের দাবিতে গতকাল শনিবার ও আজ রোববার দিনভর নগরের মালেকের বাড়ি এলাকায় মহাসড়ক অবরোধ করে রেখেছেন স্থানীয় টিএনজেড অ্যাপারেলস লিমিটেড নামের একটি কারখানার শ্রমিকেরা। এতে ভোগান্তিতে পড়েন সড়কটিতে চলাচলকারী বিভিন্ন শ্রেণি–পেশার হাজার হাজার মানুষ। নগরের তারগাছ এলাকায় কথা হলে আবুল বাশার ক্ষোভ ঝেড়ে প্রথম আলোকে বলেন, ‘সেই সক্কাল থেইক্যা যানজটে আটকে আছি। কারখানার মালিক বারবার ফোন দিয়া গালিগালাজ করতাছে। আমি সুতা নিয়া গেলে কারখানার কাজ শুরু হইব। আমি বারবার বলতাছি রাস্তায় যানজট, কিন্তু তারা কোনো কথাই হুনতাছে না। শেষ পর্যন্ত আইজক্যা মাল ডেলিভারি দিতে না পারলে এক দিনের হাজিরা কাটা যাইব।’ আমিনুল ইসলাম বলেন, সাধারণত প্রতি রোববার সকালে বাড়ি থেকে গিয়ে অফিস করি। আজও সেই উদ্দেশে বাড়ি থেকে বের হয়েছি। কিন্তু রাস্তায় বের হয়ে এমন বিপদে পড়ব, তা বুঝতে পারি নাই। অফিস থেইক্যা বস বারবার ফোন দিচ্ছে, আমি তাঁকে কোনো জবাব দিতে পারছি না।’ বেলা তিনটায় সরেজমিনে দেখা যায়, এখনো মহাসড়কের মালেকের বাড়ি এলাকায় বিক্ষিপ্তভাবে অবস্থান করছেন কয়েক শ শ্রমিক। তাঁরা সড়কের উভয় দিক থেকে যান চলাচল বন্ধ করে দিয়েছেন। এতে ময়মনসিংহমুখী সড়কে মালেকের বাড়ি থেকে ঢাকার বিমানবন্দর ও ঢাকামুখী সড়কের সালনা পর্যন্ত যানজট তৈরি হয়েছে। যানবাহন চলাচল না করায় হাজার হাজার মানুষ হেঁটে বা বিকল্প মাধ্যমে রওনা দিচ্ছেন গন্তব্যে। অনেক যানবাহন নির্দিষ্ট গন্তব্যে যেতে ব্যবহার করছেন নগর এলাকার বিভিন্ন গলিপথ ও শাখা সড়ক। এতে সেসব সড়কেও দেখা দিচ্ছে যানজট। দেখা যায় সড়ক অবরোধ থাকায় কিছু যানবাহন টঙ্গী স্টেশন রোড থেকে টঙ্গী-ঘোড়াশাল আঞ্চলিক সড়ক দিয়ে যাচ্ছে গাজীপুরের দিকে। আবার ঢাকামুখী গাড়িগুলো ব্যবহার করছে জয়দেবপুর সড়ক, বনমালা সড়ক, ভোগড়া বাইপাস সড়ক ও তিন সড়কসহ বিভিন্ন শাখা রাস্তা। এতে পুরো নগরেই থেমে থেমে দেখা দিচ্ছে যানজট। নগরের ভোগড়া বাইপাস এলাকায় বিভিন্ন পণ্যবাহী গাড়ির লম্বা লাইন দেখা যায়। কথা হলে নারায়ণগঞ্জের কাঞ্চন সেতুগামী কাভার্ড ভ্যানচালক মো. ইদ্রিস আলী প্রথম আলোকে বলেন, ‘চার ঘণ্টা জ্যাম ঠেলে টাঙ্গাইল থেইক্যা এই পর্যন্ত আইছি। বিকল্প হিসেবে বাইপাস সড়কে উঠছিলাম। কিন্তু এইহানেও যানজট। জীবনডা অতিষ্ঠ হইয়্যা গেল।’ এদিকে সড়কটির বিভিন্ন অংশে ট্রাফিক পুলিশ সদস্যকে দায়িত্ব পালন করতে দেখা যায়। তবে সড়কে যানজট থাকায় তাঁরা ঠিকমতো কাজ করতে পারছিলেন না। অধিকাংশ ট্রাফিক পুলিশ সদস্যই যানবাহনগুলোকে বিকল্প রাস্তায় পাঠানোর চেষ্টা করছিলেন। কিন্তু সেসব রাস্তায়ও যানবাহনের চাপ থাকায় যানজট কমছিল না। চান্দনা চৌরাস্তা এলাকার ট্রাফিক ইন্সপেক্টর আবদুল্লাহ আল মামুন মুঠোফোনে আজ সন্ধ্যায় প্রথম আলোকে বলেন, ‘গতকাল শনিবার সকাল থেকে শুরু হইসে, এখনো পর্যন্ত মানুষের ভোগান্তি। আমরা গাড়িগুলো আশপাশের বিভিন্ন শাখা সড়কে পাঠিয়েও মানুষের ভোগান্তি কমাতে পারছি না। কোনো কোনো গাড়ি টানা ৪–৫ ঘণ্টা এক জায়গায় দাঁড়িয়ে আছে। এটা কোনো মহাসড়কের অবস্থা হতে পারে না। এই অবরোধের কারণে আমাদের সব চেষ্টা ব্যর্থ হয়ে যাচ্ছে।’"
  },
  {
    "date_published": "2024-11-10T20:01:45",
    "date_modified": "2024-11-10T20:01:45",
    "author": "নিজস্ব প্রতিবেদক",
    "category": "রাজনীতি",
    "tag": [
      "বৈষম্যবিরোধী ছাত্র আন্দোলন",
      "আওয়ামী লীগ"
    ],
    "title": "আওয়ামী লীগের জনসমক্ষে আসার অধিকার নেই: হাসনাত আবদুল্লাহ",
    "url": "https://www.prothomalo.com/politics/mza8j6qfwx",
    "content": "আওয়ামী লীগ নাৎসি বাহিনীর চেয়েও নৃশংস, মন্তব্য করে বৈষম্যবিরোধী ছাত্র আন্দোলনের আহ্বায়ক হাসনাত আবদুল্লাহ বলেছেন, গণহত্যার সঙ্গে জড়িত ব্যক্তিদের বিচার না হওয়া পর্যন্ত আওয়ামী লীগের জনসমক্ষে আসার অধিকার নেই। শহীদ নূর হোসেন দিবসে আজ রোববার দুপুরে ফ্যাসিবাদ প্রতিরোধ মঞ্চের ব্যানারে রাজধানীর বায়তুল মোকাররম মসজিদের দক্ষিণ ফটকের সামনের সড়কে গণজমায়েত করে বৈষম্যবিরোধী ছাত্র আন্দোলন। সেখানে আওয়ামী লীগকে নিয়ে এ কথা বলেন হাসনাত আবদুল্লাহ। দিবসটি উপলক্ষে আজ দুপুরে নূর হোসেন চত্বরে সমাবেশের কর্মসূচি ঘোষণা করেছিল আওয়ামী লীগ। তবে শেষ পর্যন্ত সেখানে দলটির নেতা–কর্মীদের তেমন সমাবেশ দেখা যায়নি। অল্প কয়েকজন বঙ্গবন্ধু অ্যাভিনিউয়ে আওয়ামী লীগের কার্যালয়ের সামনে গেলে মারধরের শিকার হয়েছেন। আওয়ামী লীগকে প্রতিহতের ডাক দিয়ে করা ওই গণজমায়েতে হাসনাত আবদুল্লাহ বলেন, ‘আওয়ামী লীগ ফিরবে বিচারের জন্য, ফাঁসির কাষ্ঠে ঝোলানোর জন্য। তাদের রাজনীতি করার অধিকার নেই।’ বিকেল সোয়া চারটা পর্যন্ত ফ্যাসিবাদ প্রতিরোধ মঞ্চের ওই গণজমায়েত চলে। বৈষম্যবিরোধী ছাত্র আন্দোলনের নেতারা ছাড়াও জুলাই–আগস্ট আন্দোলনে আহত ব্যক্তি, নিহত ব্যক্তিদের স্বজন ও ছাত্রনেতারা সেখানে বক্তব্য দেন। আওয়ামী লীগকে যারা পুনর্বাসনের চেষ্টা করবে, তাদেরও প্রতিহত করা হবে বলে ঘোষণা দেন হাসনাত আবদুল্লাহ। এ সময় আইন উপদেষ্টা অধ্যাপক আসিফ নজরুলের উদ্দেশে তিনি বলেন, ‘যারা জুলুম করেছে, তাদের প্রতি কোনো উদারতা নয়। জালেমদের উদারতা দেখিয়ে জেনেভায় গিয়ে লাঞ্ছিত হয়েছেন। দ্রুত এদের বিরুদ্ধে ব্যবস্থা নিন।’ বিএনপিসহ বিভিন্ন দল অন্তর্বর্তী সরকারের প্রতি জাতীয় নির্বাচনের রূপরেখা ঘোষণার দাবি জানিয়ে আসছে। এ প্রসঙ্গে কারও নাম উল্লেখ না করে হাসনাত আবদুল্লাহ বলেন, ‘কেবল একটা ভোটের জন্য এত শহীদ রক্ত দেননি। গণ–অভ্যুত্থানে অংশ নিয়েছেন রাষ্ট্র সংস্কারের জন্য। দ্রুত নির্বাচন দেওয়ার কথা কিছু রাজনৈতিক দল বলছে। আগে সংস্কার করতে হবে। নির্বাচন সংস্কারেরই একটা অংশ।’ দেশের নির্বাচনব্যবস্থা, বিচারব্যবস্থাসহ গুরুত্বপূর্ণ কয়েকটি সংস্কারের পরই নির্বাচন দেওয়ার কথা বলেন বৈষম্যবিরোধী ছাত্র আন্দোলনের আহ্বায়ক হাসনাত আবদুল্লাহ। বর্তমানে মামলা নিয়ে ব্যবসা হচ্ছে উল্লেখ করে তিনি বলেন, ‘ছাত্রদের সঙ্গে প্রতারণা করলে তাঁরা আবার দাঁড়িয়ে যাবেন। ফ্যাসিবাদের প্রশ্নে আমাদের অবস্থান থাকবে অনড়।’ সমাবেশে বৈষম্যবিরোধী ছাত্র আন্দোলনের অন্যতম সমন্বয়ক সারজিস আলম বলেন, ‘শুধু ক্ষমতায় থাকার জন্য আওয়ামী লীগ দুই হাজারের মতো মানুষকে হত্যা করেছে। অর্ধলাখ মানুষকে আহত করেছে। হাসিনা প্রতিটি হত্যার হুকুমদাতা।’ শেখ হাসিনার বিচার হওয়া উচিত কি না, সেই প্রশ্ন রাখেন তিনি। পৃথিবীর কাছে খুনি হাসিনার নির্মম হত্যাকাণ্ডের তথ্য পৌঁছে দিতে চান উল্লেখ করে সারজিস আলম বলেন, যাঁরা হাসপাতালে এখনো আহত অবস্থায় আছেন, যাঁদের কাছে রক্তাক্ত স্মৃতি রয়েছে, সেই ঘটনাগুলো সোশ্যাল মিডিয়াতে এবং টেলিভিশনের মাধ্যমে ছড়িয়ে দিতে হবে। রক্তাক্ত এই দাগগুলো পুরো পৃথিবীর সামনে নিয়ে আসতে হবে। বৈষম্যবিরোধী ছাত্র আন্দোলনের আরেক সমন্বয়ক আবদুল হান্নান মাসুদ বলেন, শেখ হাসিনার বিরুদ্ধে দেশের মানুষ দলমত–নির্বিশেষে ঐক্যবদ্ধ। তারা ভেবেছিল, এই ঐক্যে ফাটল ধরেছে। কিন্তু হাসিনার রক্তখেকো আচরণ মানুষ ভুলে যায়নি। আজকের জমায়েত তারই প্রমাণ। তিনি আরও বলেন, ‘ঢাকায় দিল্লির সিদ্ধান্ত চাপিয়ে দেওয়ার দিন শেষ। আগামীর বাংলাদেশ বিভাজিত হতে দেব না। সবাই এক টেবিলে বসে আলোচনা করে সিদ্ধান্ত নিয়ে ফ্যাসিবাদকে আর কখনো পুনরুদ্ধার হতে দেওয়া হবে না।’ লড়াই এখনো শেষ হয়নি বলে উল্লেখ করেন বৈষম্যবিরোধী ছাত্র আন্দোলনের সদস্যসচিব আরিফ সোহেল। তিনি বলেন, ‘ফ্যাসিবাদের দোসররা এখনো বিভিন্ন স্থানে বসে আছে। প্রত্যেককে বিচারের আওতায় আনতে হবে। যারা শিশুহত্যা, গণহত্যাকে সমর্থন করছে, তারা স্বৈরাচারের দোসর। তাদের বিচার করতে হবে।’ বৈষম্যবিরোধী ছাত্র আন্দোলনের আরেক সমন্বয়ক তারিকুল ইসলাম বলেন, শাপলা চত্বরে গণহত্যার বিচার হয়নি। পিলখানা হত্যাকাণ্ডের বিচার হয়নি। জনগণের ভোটের অধিকার কেড়ে নিয়ে ফ্যাসিস্ট তৈরি করেছিল আওয়ামী লীগ। সীমান্তে যে পরিমাণ মানুষকে হত্যা করা হয়েছে, ফিলিস্তিনেও এত মানুষ মারা যায়নি। ছাত্রলীগ যদি নিষিদ্ধ হতে পারে, তাহলে তাদের মদদদাতা হিসেবে আওয়ামী লীগকে নিষিদ্ধ করতে হবে। বিচারিক প্রক্রিয়ার মাধ্যমে আওয়ামী লীগকে আন্তর্জাতিক সন্ত্রাসী সংগঠন ঘোষণার দাবি জানান বৈষম্যবিরোধী ছাত্র আন্দোলনের আরেক সমন্বয়ক মাহীন সরকার। আওয়ামী লীগকে প্রতিহত করার ঘোষণা দিয়ে আয়োজিত এই সমাবেশে হেফাজতে ইসলামের যুগ্ম মহাসচিব ফজলুল করিম কাসেমী বক্তব্য দেন। তিনি বলেন, ‘নতুন বাংলাদেশে ভারতীয় রাজাকারদের পদচারণে সহ্য করা হবে না। আওয়ামী লীগের ইতিহাস আলেম-ওলামা হত্যার ইতিহাস। আওয়ামী লীগের ছায়া স্বাধীন বাংলাদেশে আমরা দেখতে চাই না। তাদের ষড়যন্ত্র বাস্তবায়ন করতে দেব না।’ সমাবেশে সংহতি জানিয়ে বক্তব্য দেন ইসলামী ছাত্রশিবিরের ঢাকা বিশ্ববিদ্যালয়ের শাখার সভাপতি সাদিক কাইয়ুম। তিনি বলেন, ‘হাসিনা ও তাঁর দোসররা ষড়যন্ত্র করছে। ফ্যাসিস্টদের ধরিয়ে দিন, তাদের বিরুদ্ধে মামলা দিন, আমরা সহযোগিতা করব।’ গণজমায়েত কর্মসূচিতে আরও বক্তব্য দেন বৈষম্যবিরোধী ছাত্র আন্দোলনের কেন্দ্রীয় সমন্বয়ক মোবাশ্বিরুজ্জামান, মাহীন সরকার, আরমান হোসাইন, নুসরাত তাবাসসুম, উমামা ফাতেমা, রিফাত শরীফ, ‘শিশুবক্তা’ মাওলানা রফিকুল ইসলাম মাদানি, ইনকিলাব মঞ্চের আহ্বায়ক শরীফুল ইসলাম হাদী, ছাত্র ফেডারেশনের ঢাকা বিশ্ববিদ্যালয় শাখার সভাপতি আরমানুল হক প্রমুখ।"
  },
  {
    "date_published": "2024-11-10T20:00:00",
    "date_modified": "2024-11-10T20:00:00",
    "author": "বিনোদন প্রতিবেদক",
    "category": "ঢালিউড",
    "tag": [
      "সাংস্কৃতিক ব্যক্তিত্ব",
      "তারকা",
      "মোস্তফা সরয়ার ফারুকী"
    ],
    "title": "উপদেষ্টা ফারুকীকে শুভকামনা জানিয়ে যা লিখছেন সংস্কৃতি অঙ্গনের মানুষেরা",
    "url": "https://www.prothomalo.com/entertainment/dhallywood/5snm33z5xi",
    "content": "অন্তর্বর্তী সরকারের উপদেষ্টা পরিষদে নতুন যুক্ত হচ্ছেন তিনজন। তাঁদের মধ্যে রয়েছে চলচ্চিত্র নির্মাতা মোস্তফা সরয়ার ফারুকীর নাম। আজ সন্ধ্যায় তিনি শপথ গ্রহন করেন। খবরটি জানাজানি হওয়ার পর সামাজিক যোগাযোগমাধ্যমে অনেকেই শুভকামনা জানাচ্ছেন এই পরিচালককে। সংস্কৃতি অঙ্গনের মানুষেরা ফারুকীকে নিয়ে কী লিখছেন, একনজরে দেখে নিতে পারেন। ‘পরবাসিনী’, ‘লালটিপ’ সিনেমার পরিচালক স্বপন আহমেদ তাঁর ফেসবুক স্ট্যাটাসে মোস্তফা সরয়ার ফারুকী শুভেচ্ছা জানিয়ে লিখেছেন, ‘মোস্তফা সরয়ার ফারুকী ভাইকে নতুন উপদেষ্টা হিসেবে নিয়োগ দেওয়া হয়েছে, এটা আমাদের জন্য সত্যিই গর্বের বিষয়! অভিনন্দন ফারুকী ভাই...আশা করি, এখন থেকে শিল্পী, শিল্পপ্রেমী, মিডিয়া, নাটক, সিনেমা এবং এই অঙ্গনের মানুষদের জন্য কোনো বাধা থাকবে না। আমাদের কমিউনিটি থেকে তাঁর চেয়ে যোগ্য প্রতিনিধি আর কে হতে পারে! আমরা অত্যন্ত আনন্দিত।’ গত ৫ আগস্ট আওয়ামী লীগ সরকার পতনের পর সার্টিফিকেশন বোর্ডের সদস্য হিসেবে দায়িত্ব পালন শুরু করেন আরেক নির্মাতা খিজির হায়াত খান। তিনি ফেসবুকে লিখেছেন, ‘যাক, অবশেষে একজন শিল্পী (চলচ্চিত্র নির্মাতা) উপদেষ্টামণ্ডলীতে স্থান পেলেন।’ এর আগে মজা করেই ফারুকী তাঁর ফেসবুক স্ট্যাটাসে লিখেছিলেন উপদেষ্টা হওয়ার কথা। সেটাও কেউ কেউ ভাগাভাগি করেছেন ফেসবুকে। কেউ লিখেছেন, ‘উপদেষ্টা হতে চেয়েছিলেন, এবার স্বপ্ন পূরণ হলো।’ কেউ লিখেছেন, ‘অবশেষে উপদেষ্টা হওয়ার ইচ্ছার মূল্য পেলেন ফারুকী।’ পরিচালক রাশীদ পলাশ শুভকামনা জানিয়েছেন এই নির্মাতাকে। আরেক পরিচালক সাজ্জাদ খান তাঁর ফেসবুক স্ট্যাটাসে লিখেছেন, ‘অবশেষে প্রিয় সরয়ার ফারুকী ভাইউপদেষ্টা হইতে পারলেন। সময়ের দাবি মেনে নিয়েছে সরকার।’ আরেক পরিচালক গৌতম কৈরী লিখেছেন, ‘অভিনন্দন মোস্তফা সরয়ার ফারুকী ভাই। তীব্র শুভকামনা।’ গায়িকা এলিটা করিম লিখেছেন, ‘অভিনন্দন, মোস্তফা সরয়ার ফারুকী ভাই। নতুন কালচারাল উপদেষ্টা।’ পরিচালক মাতিয়া বানু শুকু লিখেছেন, ‘অভিনন্দন সরয়ার, ভালো কিছুর অপেক্ষায়।’"
  },
  {
    "date_published": "2024-11-10T20:39:01",
    "date_modified": "2024-11-10T20:39:01",
    "author": "সাহিদ রহমান",
    "category": "ক্রিকেট",
    "tag": [
      "বাংলাদেশ আফগানিস্তান সিরিজ",
      "নাজমুল হোসেন (শান্ত)",
      "বিসিবি",
      "বাংলাদেশ ক্রিকেট দল"
    ],
    "title": "নাজমুল এ রকম অখুশি থাকলে দলেরই লাভ",
    "url": "https://www.prothomalo.com/sports/cricket/mu375cks3l",
    "content": "অল্পতেই তুষ্ট—ব্যাপারটিকে অনেক ক্ষেত্রেই মহৎ গুণ হিসেবে দেখা হয়। কিন্তু ক্রিকেটে একটু ভালো করলেই বাংলাদেশের ব্যাটসম্যানদের ‘মনে মনে তৃপ্তির ঢেকুর তোলা’র ব্যাপারটিকে শুধু বদভ্যাস নয়, একধরনের রোগও বলতে পারেন। বড় দলের ব্যাটসম্যানদের যখন টেস্টে ডাবল সেঞ্চুরি, ওয়ানডেতে সেঞ্চুরি কিংবা টি–টোয়েন্টিতে বিস্ফোরক ফিফটি পাওয়ার পরও অনেক ক্ষেত্রে আক্ষেপ নিয়ে মাঠ ছাড়তে দেখা যায়, তখন সংস্করণভেদে দেশি ব্যাটসম্যানরা এর অর্ধেক করতে পারলেই যেন খুশি! কিন্তু কাল রাতে নাজমুল হোসেনের কথাগুলো বাংলাদেশের ব্যাটসম্যানদের তৃপ্তি–অতৃপ্তি নিয়ে মানুষের ধারণা কিছুটা হলেও পাল্টে দেয়নি কি? দ্বিতীয় ওয়ানডেতে আফগানিস্তানকে ৬৮ রানে হারিয়ে সিরিজে সমতা ফিরিয়েছে বাংলাদেশ, শারজায় ৩৪ বছরে ১১ বারের চেষ্টায় যা বাংলাদেশের প্রথম জয়ও। তবে মাঠে থেকে মনে রাখার মতো এই জয়ের সাক্ষী হতে পারেননি অধিনায়ক নাজমুল। ফিল্ডিংয়ের সময় বল থামাতে গিয়ে কুঁচকিতে চোট পাওয়ায় ড্রেসিংরুমে লম্বা সময় দর্শক হয়ে থাকতে হয়েছে তাঁকে। কিন্তু এর আগে নাজমুলের ৭৬ রানের ইনিংসই বাংলাদেশের সংগ্রহ ২৫০ পেরোতে সহায়তা করেছে। ১১৯ বলে ৭৬ রান, স্ট্রাইক রেট ৬৫–এর নিচে। আধুনিক যুগে একজন টপ অর্ডার ব্যাটসম্যানের জন্য মোটেও আদর্শ ইনিংস নয়। কিন্তু শারজার মন্থর ও ব্যবহৃত পিচে ব্যাট করার চ্যালেঞ্জটা নিতে হয়েছে বলেই নাজমুলের ইনিংসটা যেন ‘অমূল্য রতন’। এক বছর পর প্রত্যাবর্তন ম্যাচে নাসুম আহমেদের ৩ উইকেট ও শেষ দিকে ব্যাটিংয়ে নেমে ২৪ বলে ২৫ রানের পরও তাই ম্যাচসেরার পুরস্কারটা নাজমুলের হাতেই উঠেছে। বাংলাদেশ জিতেছে, তার চেয়েও বড় ব্যাপার দল সিরিজ জয়ের আশা বাঁচিয়ে রেখেছে। সেই ম্যাচে নাজমুল পেয়েছেন সেরা খেলোয়াড়ের স্বীকৃতি। সব মিলিয়ে তাঁর তো খুশিই হওয়ার কথা। কিন্তু ম্যাচ শেষে পুরস্কার বিতরণী অনুষ্ঠানের সঞ্চালক রমিজ রাজাকে নাজমুল যা বলেছেন, তা এ দেশের আপামর জনতা শুনে অভ্যস্ত নয়। তিনি দলের পারফরম্যান্স নিয়ে খুশি, নিজের ব্যাটিং নিয়ে নন, ‘সত্যি কথা বলতে, আমি খুব একটা খুশি নই। এই উইকেটে স্পিনের বিপক্ষে ব্যাটিং করা কঠিন। আমার আরেকটু লম্বা ইনিংস খেলা উচিত ছিল।’ গতকালের ৭৬ রানের আগে তিন সংস্করণ মিলিয়ে সর্বশেষ ৩৬ ইনিংসে তাঁর ফিফটি ছিল শুধু একটি; ভারত সফরে চেন্নাই টেস্টের দ্বিতীয় ইনিংসে ৮২। সেই রান আবার বাংলাদেশের কোনো কাজে আসেনি, হারের ব্যবধান কমিয়েছে মাত্র। কিন্তু ওই ৩৬ ইনিংসের ৩২টিই যে ছিল টেস্ট ও টি–টোয়েন্টি, তা কতজন খেয়াল করেছেন! ক্রিকেটের তিন সংস্করণের মধ্যে বাংলাদেশকে যেটিতে সবচেয়ে শক্তিশালী মনে করা হয়, সেই ওয়ানডে তো আসলে নাজমুলেরও শক্তির জায়গা; ব্যাট হাতে নিজেকে ধারাবাহিক প্রমাণ করার যথাযথ মঞ্চও। ৯০, ৪৫, ১৫, ৬, ৫১*, ১২২*, ৪০, ১, ৪৭, ৭৬—সর্বশেষ ১০ ওয়ানডেতে তাঁর রান ৪৯৩। সেঞ্চুরি একটি, ফিফটি তিনটি, ৪০ ছোঁয়া ইনিংসও আছে তিনটি। অপরাজিত ছিলেন দুবার। যে ৪ ম্যাচে তিনি কমপক্ষে ৫০ রান করেছেন, সব কটিতেই জিতেছে বাংলাদেশ। ২০২৩ সালের নভেম্বর থেকে এ বছরের নভেম্বর—গত ১২ মাসের হিসাব করলে নাজমুলকে অনেক উঁচুতেই রাখতে হয়। এই সময়ে ওয়ানডেতে শীর্ষ ১০ রানসংগ্রাহকের একজন তিনি, অবস্থান করছেন সাতে। আইসিসির সহযোগী দেশগুলোর ব্যাটসম্যানদের হিসাবের বাইরে রাখলে শ্রীলঙ্কার পাতুম নিশাঙ্কা (৬৯৭ রান), চারিত আসালাঙ্কা (৬৬৯ রান) ও কুশল মেন্ডিসের (৫৫১ রান) পরেই তাঁর স্থান। তবে তিন লঙ্কান নাজমুলের চেয়ে বেশি ম্যাচ খেলেছেন। একটা জায়গায় নাজমুলই সবার ওপরে। গত এক বছরে ওয়ানডেতে শীর্ষ ১০ রান সংগ্রাহকের মধ্যে বাংলাদেশ অধিনায়কের ব্যাটিং গড় সবচেয়ে বেশি; ৬১.৬২। এ সময়ে কমপক্ষে ৪৫০ রান করেছেন—এমন ব্যাটসম্যানদের মধ্যে শুধু বিরাট কোহলির ব্যাটিং গড় তাঁর চেয়ে বেশি; ৬৭.০০। অথচ ওয়ানডেতে আগের ৩৬ ইনিংসে তাঁর গড় ছিল ২৮.৪২। টপ অর্ডারের ব্যাটসম্যান হয়েও কিছুটা মন্থর গতিতে ব্যাট করা নিয়ে যে অভিযোগ, সেখানেও আছে উন্নতির ছোঁয়া। গত এক বছরে ওয়ানডেতে তাঁর স্ট্রাইক রেট ৮৪.৭০, যা ক্যারিয়ার স্ট্রাইক রেটের (৭৯.৯৫) চেয়ে বেশি। নাজমুলের এই বদলে যাওয়ার শুরু ২০২৩ এশিয়া কাপ দিয়ে। পাল্লেকেলেতে শ্রীলঙ্কার বিপক্ষে ধ্বংসস্তূপে দাঁড়িয়ে করেছিলেন ৮৯ রান। এরপর লাহোরে আফগানিস্তানের বিপক্ষে ১০৪ রান, যা বাংলাদেশকে এশিয়া কাপের সুপার ফোরে নিয়ে যেতে বড় ভূমিকা রেখেছিল। সে বছর এশিয়া কাপ ও বিশ্বকাপের মাঝে আরেকটি ম্যাচ খেলেছেন নাজমুল। মিরপুরে নিউজিল্যান্ডের বিপক্ষে সে ম্যাচেও করেন ৭৬। ওই ম্যাচ দিয়েই বাংলাদেশের অধিনায়ক হিসেবে তাঁর অভিষেক। নেতৃত্বের বাড়তি চাপ মাথায় নিয়েও রান পাওয়ায় অদূর ভবিষ্যতে তাঁকে যে পাকাপাকিভাবে তিন সংস্করণের অধিনায়ক করা যায়—বিসিবির সেই সময়ের হর্তাকর্তাদের মাথায় এমন ভাবনা হয়তো তখনই এসেছিল। ওয়ানডে বিশ্বকাপেও শুরুটা দারুণ হয়েছিল নাজমুলের। ধর্মশালায় আফগানিস্তানের বিপক্ষে বাংলাদেশের ৬ উইকেটের জয়ের দিনে উপহার দেন অপরাজিত ৫৯ রানের ঝলমলে ইনিংস। বিশ্বকাপে এর পরের ৬ ম্যাচে ‘সুপার ফ্লপ’—০, ৭, ৮, ০, ৯, ৪। সামাজিক যোগাযোগমাধ্যমে আবার তাঁকে নিয়ে শুরু হয় ট্রল। সেটা এতটাই জেঁকে বসে যে এরপর দিল্লিতে শ্রীলঙ্কার বিপক্ষে ৯০ ও অস্ট্রেলিয়ার বিপক্ষে ৪৫ রানের ইনিংস দুটিকে আড়াল করে দেয়। ৯০ রানের ইনিংসটি আড়ালে পড়ে যাওয়ার আরেকটি বড় কারণ সাকিব আল হাসান। সেদিন ২ উইকেট নেওয়ার পর ৬৫ বলে ৮২ রান করে সাকিব ম্যাচসেরা হওয়ায় নাজমুলের পাদপ্রদীপের আলোয় না আসারই কথা। এর সঙ্গে আন্তর্জাতিক ক্রিকেট ইতিহাসের প্রথম ‘টাইমড আউট’ করার ঘটনায় যখন সাকিবের নাম জড়িয়ে যায়, তখন তো আলোর সান্নিধ্যই পাওয়ার কথা নয় নাজমুলের। কিন্তু অ্যাঞ্জেলো ম্যাথুসকে ‘টাইমড আউট’ করার বুদ্ধিটা তো সেদিন নাজমুলই সাকিবকে দিয়েছিলেন! ব্যর্থতার সেই ওয়ানডে বিশ্বকাপের পর বাংলাদেশ গত বছর একটি ওয়ানডে সিরিজ খেলেছে নিউজিল্যান্ড সফরে। তবে শারজায় আফগানিস্তানের বিপক্ষে এই সিরিজের আগে এ বছর ৩২ ম্যাচ খেলে ফেললেও সবই ছিল টেস্ট অথবা টি–টোয়েন্টি। যে সংস্করণে বাংলাদেশ সবচেয়ে স্বচ্ছন্দ ও স্বতঃস্ফূর্ত, সেই সংস্করণ থেকেই প্রায় ১১ মাস দূরে। ব্যাপারটা নিশ্চয় নাজমুলকেও তাড়িয়ে বেড়িয়েছে। এই সময়ে তিনি তিন সংস্করণেরই নেতৃত্ব পেয়েছেন, তাঁর নেতৃত্বে বাংলাদেশ টি–টোয়েন্টি বিশ্বকাপ খেলেছে, টেস্টে পাকিস্তানকে তাদেরই মাটিতে বাংলাদেশ ধবলধোলাই করেছে। কিন্তু নাজমুলের বলার মতো খুব বেশি ইনিংস নেই হয়তো প্রিয় সংস্করণ ওয়ানডে ছিল না বলেই! টেস্ট আর টি–টোয়েন্টিতে রানখরা দেখে ‘নাজমুল আর চলে না’ রবও উঠেছিল। কিন্তু ‘অধিনায়ক কোটায়’ খেলেন বলে তিনি তো অটোমেটিক চয়েস। তার মানে, তাঁকে বাদ দেওয়ার একমাত্র উপায় নেতৃত্ব থেকে সরিয়ে দেওয়া। নানা মাধ্যমে এসব গুঞ্জন নিশ্চয় নাজমুলের কানেও পৌঁছেছিল। হয়তো এ কারণেই দক্ষিণ আফ্রিকার বিপক্ষে টেস্ট সিরিজ চলার মাঝপথে নেতৃত্ব ছেড়ে দিতে চেয়েছিলেন। কিন্তু বিসিবি শেষ পর্যন্ত তাঁর নেতৃত্বে আস্থা রেখেই আফগানিস্তান সিরিজ খেলতে শারজায় দল পাঠিয়েছে। আর ওয়ানডে ফিরে আসায় নাজমুলও যেন হারানো ছন্দ খুঁজে পেয়েছেন। বুধবার প্রথম ওয়ানডেতেও খারাপ করেননি। কিন্তু তিনি ৪৭ রানে আউট হওয়ার পরই বাংলাদেশের ইনিংসে অবিশ্বাস্য ধস নামে। অসময়ে আউট হওয়ায় নাজমুল সেদিন নিজেকেই দুষেছিলেন। এবার তাঁর ৭৬ রানের ইনিংসে দল জেতার পরও নেই কোনো আত্মতৃপ্তি। নিজেকে নিয়ে নাজমুলের এই নয়া দর্শন শুধু তাঁর নয়, বাংলাদেশের জন্যও তো ভালো দিক। দলের স্বার্থে–দেশের স্বার্থে নাজমুল না হয় এমন ‘অখুশি–অখুশি’ ভাব নিয়ে থাকুন!"
  },
  {
    "date_published": "2024-11-10T20:39:13",
    "date_modified": "2024-11-10T20:39:13",
    "author": "বিশেষ প্রতিবেদক",
    "category": "বাণিজ্য",
    "tag": [
      "অর্থনীতি",
      "বাণিজ্য",
      "আয়কর"
    ],
    "title": "দুই মাসেই অনলাইনে রিটার্ন জমাকারীর সংখ্যা আড়াই লাখ ছাড়াল",
    "url": "https://www.prothomalo.com/business/baxctske1f",
    "content": "দুই মাসেই অনলাইন রিটার্ন জমার সংখ্যা আড়াই লাখ ছাড়িয়েছে। গত ৯ সেপ্টেম্বর জাতীয় রাজস্ব বোর্ড (এনবিআর) অনলাইনে আয়কর রিটার্ন জমার সিস্টেম চালু করা হয়। গতকাল শনিবার অনলাইনে রিটার্ন জমাকারীর সংখ্যা আড়াই লাখ ছাড়িয়ে যায়। জাতীয় রাজস্ব বোর্ড (এনবিআর) এক সংবাদ বিজ্ঞপ্তিতে এসব তথ্য দিয়েছে। এ ছাড়া ই-রিটার্ন অপশন ব্যবহার করে অনলাইনে রিটার্ন দাখিলের জন্য নিবন্ধনকারীর সংখ্যা সাড়ে ১০ লাখ ছাড়িয়েছে বলে সংস্থাটি জানিয়েছে। বর্তমানে ১ কোটি ৫ লাখ করদাতার কর শনাক্তকারী নম্বর (টিআইএন) আছে। তাঁদের মধ্যে প্রতিবছর ৪০ লাখের মতো রিটার্ন জমা দেন। আগামী ৩০ নভেম্বর পর্যন্ত ব্যক্তিশ্রেণির করদাতাদের বার্ষিক আয়কর বিবরণী বা রিটার্ন জমা দেওয়া যাবে। সংবাদ বিজ্ঞপ্তিতে আরও বলা হয়, www.etaxnbr.gov.bd ওয়েবসাইট ব্যবহার করে ব্যক্তিশ্রেণির করদাতারা সহজে এবং দ্রুত তাঁদের রিটার্ন তৈরি করে অনলাইনে দাখিল করতে পারছেন। এ সিস্টেম থেকে ইন্টারনেট ব্যাংকিং, কার্ড পেমেন্ট (ডেবিট/ক্রেডিট কার্ড) ও মোবাইল ব্যাংকিংয়ের মাধ্যমে করদাতারা কর পরিশোধ করতে পারছেন এবং দাখিলকৃত রিটার্নের কপি, প্রাপ্তি স্বীকারপত্র, আয়কর সনদ, টিআইএন সনদ ডাউনলোড ও প্রিন্টের সুবিধা পাচ্ছেন। ই-রিটার্নসংক্রান্ত যেকোনো সমস্যায় করদাতাদের সহায়তা প্রদানের জন্য একটি কল সেন্টার স্থাপন করা হয়েছে। কল সেন্টারের ০৯৬৪৩৭১৭১৭১ নম্বরে অফিস চলার সময়ে ফোন করে করদাতারা ই-রিটার্নসংক্রান্ত প্রশ্নের তাৎক্ষণিক সমাধান পেতে পারেন। জাতীয় রাজস্ব বোর্ড (এনবিআর) সব করদাতাকে মসৃণভাবে রিটার্ন দাখিল এবং ঝামেলাবিহীন সেবা পেতে অনলাইনে রিটার্ন দাখিল করতে আহ্বান জানিয়েছে।"
  },
  {
    "date_published": "2024-11-10T20:00:25",
    "date_modified": "2024-11-10T20:00:25",
    "author": "নিজস্ব প্রতিবেদক",
    "category": "ক্যাম্পাস",
    "tag": [
      "বিশ্ববিদ্যালয়",
      "শিক্ষা",
      "ক্যাম্পাস",
      "পড়াশোনা: নোটিশ বোর্ড",
      "পড়াশোনা",
      "উচ্চশিক্ষা"
    ],
    "title": "কবি নজরুল বিশ্ববিদ্যালয়ে পালিত হলো আন্তর্জাতিক হিসাববিজ্ঞান দিবস",
    "url": "https://www.prothomalo.com/education/campus/ucqylb08ma",
    "content": "ময়মনসিংহের ত্রিশালে অবস্থিত জাতীয় কবি কাজী নজরুল ইসলাম বিশ্ববিদ্যালয়ের হিসাববিজ্ঞান ও তথ্য পদ্ধতি বিভাগে বর্ণাঢ্য আয়োজনে আজ রোববার (১০ নভেম্বর) পালিত হয়েছে আন্তর্জাতিক হিসাববিজ্ঞান দিবস। বাংলাদেশ অ্যাকাউন্টিং অ্যাসোসিয়েশন ও হিসাববিজ্ঞান ও তথ্য পদ্ধতি বিভাগ, জাককানইবির যৌথ আয়োজনে বিশ্ববিদ্যালয় প্রাঙ্গণে পালিত হলো আন্তর্জাতিক এই দিবস। হিসাববিজ্ঞান বিষয়ের শিক্ষক-শিক্ষার্থীসহ এই পেশায় নিয়োজিত সব মানুষের কাছে এ দিবসটি তাৎপর্যপূর্ণ। হিসাববিজ্ঞানের জনক হিসেবে সমধিক পরিচিত ইতালীয় গাণিতিক লুকা প্যাসিওলির জগদ্বিখ্যাত বই ‘সুমা ডি অ্যারিথমেটিকা, জিওমেট্রিয়া, প্রপরশনি-অ্যাট-প্রপরশনালিটা’ ১৪৯৪ সালে ১০ নভেম্বর প্রথম ইতালির ভেনিস থেকে প্রকাশিত হয়। এ বইটি তখনকার সময়ে গাণিতিক জ্ঞানের সারমর্ম তুলে ধরে সাড়া ফেলে দেয়। এটিকে ডাবল এন্ট্রি বুক কিপিংয়ের ওপর প্রথম মুদ্রিত বই হিসেবে গণ্য করা হয়, যাকে মেথড অব ভেনিস হিসেবেও আখ্যায়িত করা হয়। জাতীয় কবি কাজী নজরুল ইসলাম বিশ্ববিদ্যালয়ের হিসাববিজ্ঞান ও তথ্য পদ্ধতি বিভাগের ভারপ্রাপ্ত সভাপতি অধ্যাপক রাজু আহমেদ ও বিশ্ববিদ্যালয়ের কোষাধ্যক্ষ অধ্যাপক মো. জয়নাল আবেদিন সিদ্দিকির উদ্বোধনী বক্তব্য দিয়ে শুরু হয় আয়োজন। অনুষ্ঠানে প্রধান অতিথি হিসেবে থাকার কথা ছিল উপাচার্য অধ্যাপক মো. জাহাঙ্গীর আলমের। কিন্তু সড়কপথে ঝামেলা থাকায় উপাচার্য থাকতে পারেননি। আলোচনায় বক্তারা হিসাববিজ্ঞান বিষয়ের গুরুত্ব ও আজকের দিনে এ বিষয়ের প্রয়োজনীয়তা উল্লেখ করে শিক্ষার্থীদের বিষয়ভিত্তিক জ্ঞানলাভের জন্য উদ্বুদ্ধ করেন। বিভাগের শিক্ষক–শিক্ষার্থীদের উপস্থিতিতে টি-শার্ট বিতরণ ও বিশ্ববিদ্যালয় প্রাঙ্গণে শোভাযাত্রার মাধ্যমে বর্ণাঢ্যভাবে পালিত হয়েছে দিবসটি। বাংলাদেশ অ্যাকাউন্টিং অ্যাসোসিয়েশনের উদ্যোগে দেশের আটটি বিভাগের আটটি পাবলিক বিশ্ববিদ্যালয়ে একযোগে পালিত হয়েছে আন্তর্জাতিক হিসাববিজ্ঞান দিবস। এই দিনে সেমিনার আয়োজন করা হয়। জাতীয় কবি কাজী নজরুল ইসলাম বিশ্ববিদ্যালয়ে হিসাববিজ্ঞান দিবস পালনের সার্বিক দায়িত্বে ছিলেন শিক্ষক অনুষদের ডিন অধ্যাপক মো. সাখাওয়াত হোসেন, সহকারী অধ্যাপক মো. নাহিদুল ইসলাম, শিক্ষক সমিতির সাধারণ সম্পাদক ও অত্র বিভাগের সহযোগী অধ্যাপক মো. শফিকুল ইসলাম। সেমিনার আয়োজনের দায়িত্বে ছিলেন অধ্যাপক মো. রিয়াদ হাসান। এ ছাড়া অনুষ্ঠানে উপস্থিত ছিলেন কলা অনুষদের ডিন অধ্যাপক মো. এমদাদুল হুদা, রেজিস্ট্রার অধ্যাপক মো. মিজানুর রহমান, ফিন্যান্স অ্যান্ড ব্যাংকিং বিভাগের অধ্যাপক সোহেল রানাসহ বিভাগের অন্য শিক্ষক, শিক্ষার্থী ও কর্মকর্তারা।"
  },
  {
    "date_published": "2024-11-10T20:34:17",
    "date_modified": "2024-11-10T20:34:17",
    "author": "বিনোদন প্রতিবেদক",
    "category": "ঢালিউড",
    "tag": [
      "সিনেমা",
      "মোস্তফা সরয়ার ফারুকী",
      "নুসরাত ইমরোজ তিশা"
    ],
    "title": "ফারুকীকে অভিনন্দন জানিয়ে কী লিখলেন তিশা",
    "url": "https://www.prothomalo.com/entertainment/dhallywood/v8hkj9xxwz",
    "content": "অন্তর্বর্তী সরকারের উপদেষ্টা হিসেবে শপথ নিলেন নির্মাতা মোস্তফা সরয়ার ফারুকী। আজ বঙ্গভবনে ফারুকীর শপথ নেওয়ার একটি ভিডিও ফেসবুক ও ইনস্টাগ্রামে পোস্ট করে অভিনেত্রী নুসরাত ইমরোজ তিশা। ফারুকীকে অভিনন্দন জানান তিশা। বঙ্গভবনে শপথ নিতে কালো রঙের পাঞ্জাবি, পায়জামা আর ক্যাপ পরে গিয়েছিলেন ফারুকী। সঙ্গে তিশাও ছিলেন। দাম্পত্য সঙ্গী ফারুকীর ভিডিওটি পোস্ট করে তিশা লিখেছেন, ‘নতুন পথচলার জন্য তোমাকে অভিনন্দন। আলহামদুলিল্লাহ।’ তিশার ফেসবুক পোস্টে অনেকে ফারুকীকে অভিনন্দন জানাচ্ছেন। কয়েক মিনিটের ব্যবধানে চার হাজারের বেশি রিঅ্যাকশন এসেছে। আড়াই শতাধিক মন্তব্য এসেছে।এর বাইরে সামাজিক যোগাযোগমাধ্যমে ফারুকীর সঙ্গে ছবি পোস্ট করেও অনেকে তাঁকে অভিনন্দন জানাচ্ছেন। নির্মাতা স্বপন আহমেদ, নির্মাতা খিজির হায়াত খান, নির্মাতা রাশীদ পলাশ, নির্মাতা গৌতম কৈরী, সংগীতশিল্পী এলিটাসহ অনেকে ফারুকীকে অভিনন্দন জানান। আড়াই দশকের বেশি সময় ধরে চলচ্চিত্র ও নাটক নির্মাণ করে খ্যাতি পেয়েছেন ফারুকী। ছাত্র-জনতার অভ্যুত্থানের পক্ষে সোচ্চার ছিলেন ‘টেলিভিশন’, ‘ডুব’-এর নির্মাতা। ছাত্র-জনতার অভ্যুত্থানে শেখ হাসিনা সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। এ সরকারে যোগ দিলেন ফারুকী। আড়াই দশকের ক্যারিয়ারে ‘ব্যাচেলর’, ‘টেলিভিশন’, ‘মেড ইন বাংলাদেশ’, ‘থার্ড পারসন সিঙ্গুলার নাম্বার’, ‘ডুব’, পিঁপড়াবিদ্যা’র মতো সিনেমা নির্মাণ করেছেন ফারুকী।"
  },
  {
    "date_published": "2024-11-10T20:08:53",
    "date_modified": "2024-11-10T20:08:53",
    "author": "নিজস্ব প্রতিবেদক",
    "category": "শেয়ারবাজার",
    "tag": [
      "শেয়ারবাজার",
      "লভ্যাংশ",
      "ডিএসই",
      "বিএসইসি"
    ],
    "title": "অপরিশোধিত লভ্যাংশ বিতরণে ১০\nকোম্পানিকে সময় বেঁধে দিল বিএসইসি",
    "url": "https://www.prothomalo.com/business/market/v32l7xwfx6",
    "content": "শেয়ারবাজারে তালিকাভুক্ত ১০ কোম্পানিকে অপরিশোধিত লভ্যাংশ বিতরণের জন্য সময়সীমা বেঁধে দেওয়া হয়েছে। পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) এই সময়সীমা বেঁধে দিয়েছে। নির্ধারিত সময়সীমার মধ্যে কোম্পানিগুলো বিধি অনুযায়ী অপরিশোধিত লভ্যাংশ বিতরণ না করলে এসব কোম্পানির পরিচালকদের ব্যক্তিগতভাবে জরিমানার সিদ্ধান্তও নিয়েছে বিএসইসি। তালিকাভুক্ত যে ১০ কোম্পানিকে অপরিশোধিত লভ্যাংশ বিতরণের সময় বেঁধে দেওয়া হয়েছে, সেগুলো হলো সাফকো স্পিনিং মিলস, প্যাসিফিক ডেনিমস, লুব-রেফ বাংলাদেশ, অরজা অ্যাগ্রো ইন্ডাস্ট্রিজ, মামুন অ্যাগ্রো প্রোডাক্টস, কৃষিবিদ ফিড, কৃষিবিদ সিড, বিডি পেইন্টস, অ্যাসোসিয়েটেড অক্সিজেন ও অ্যাডভেন্ট ফার্মা। বিএসইসির ৭ নভেম্বর ও ৩১ অক্টোবরের সভায় অপরিশোধিত লভ্যাংশ বিতরণের সময়সীমা বেঁধে দেওয়া হয়। আজ রোববার বিএসইসির এক বিজ্ঞপ্তিতে এসব তথ্য জানানো হয়েছে। বিএসইসি জানিয়েছে, সাফকো স্পিনিং মিলস, প্যাসিফিক ডেনিমস, লুব-রেফ বাংলাদেশ, অরজা অ্যাগ্রো ইন্ডাস্ট্রিজ, মামুন অ্যাগ্রো প্রোডাক্টস, কৃষিবিদ ফিড, কৃষিবিদ সিড, বিডি পেইন্টস ও অ্যাসোসিয়েটেড অক্সিজেনকে আগামী ১৫ ডিসেম্বরের মধ্যে অপরিশোধিত লভ্যাংশ বিতরণের সময়সীমা বেঁধে দেওয়া হয়েছে। এ সময়ের মধ্যে কোম্পানিগুলো অপরিশোধিত লভ্যাংশ বিতরণে ব্যর্থ হলে সাফকো স্পিনিং মিলসের প্রত্যেক পরিচালককে ২০ লাখ টাকা করে, প্যাসিফিক ডেনিমসের পরিচালকদের ১৩ লাখ টাকা করে, লুব-রেফ বাংলাদেশের প্রত্যেক পরিচালককে ২ কোটি ৩৫ লাখ টাকা করে, অরজা অ্যাগ্রো ইন্ডাস্ট্রিজের প্রত্যেক পরিচালককে ৪৭ লাখ টাকা করে, মামুন অ্যাগ্রোর শেয়ারধারী পরিচালকদের ১৩ লাখ টাকা করে, কৃষিবিদ ফিড ও কৃষিবিদ সিডের প্রত্যেক পরিচালককে ১০ লাখ টাকা করে, বিডি পেইন্টসের প্রত্যেক পরিচালককে ৯৭ লাখ টাকা করে এবং অ্যাসোসিয়েটেড অক্সিজেনের প্রত্যেক পরিচালককে ১ কোটি ৯১ লাখ টাকা করে জরিমানা ধার্য করা হয়েছে। এর বাইরে অ্যাডভেন্ট ফার্মা ৩০ নভেম্বরের মধ্যে অপরিশোধিত লভ্যাংশ বিতরণে ব্যর্থ হলে কোম্পানিটির প্রত্যেক পরিচালককে চার লাখ টাকা করে জরিমানা করা হবে বলে জানিয়েছে বিএসইসি। তবে কোম্পানিগুলোতে নিযুক্ত স্বতন্ত্র পরিচালকেরা এই জরিমানার আওতায় পড়বেন না। এ ছাড়া বিএসইসির ৭ নভেম্বরের সভায় সমন্বিত গ্রাহক হিসাবে ঘাটতি থাকার কারণে দুটি ব্রোকারেজ হাউসকে ৫ লাখ টাকা করে ১০ লাখ টাকা জরিমানা করা হয়েছে। ব্রোকারেজ হাউস দুটি হলো প্রুডেনশিয়াল ক্যাপিটাল ও এনএলআই সিকিউরিটিজ। বিএসইসি আরও জানিয়েছে, প্রতিষ্ঠান দুটিতে গ্রাহক হিসাবে অর্থঘাটতি অব্যাহত থাকলে প্রতিদিনের জন্য ১০ হাজার টাকা করে জরিমানা গুনতে হবে।"
  },
  {
    "date_published": "2024-11-10T20:42:03",
    "date_modified": "2024-11-10T20:42:03",
    "author": "রয়টার্স",
    "category": "ইউরোপ",
    "tag": [
      "রাশিয়া",
      "ইউক্রেন",
      "যুদ্ধ",
      "ইউরোপ"
    ],
    "title": "মস্কোয় সবচেয়ে বড় ড্রোন\nহামলা ইউক্রেনের",
    "url": "https://www.prothomalo.com/world/europe/pi0i7ckydr",
    "content": "মস্কো ও এর আশপাশের এলাকায় ২ কোটি ১০ লাখ লোকের বাস। ইউরোপ অঞ্চলে ইস্তাম্বুলের পাশাপাশি সবচেয়ে বড় মেট্রোপলিটন এলাকা মস্কো। এদিকে মস্কোয় ড্রোন হামলার আগে রাশিয়ার পক্ষ থেকেও হামলা করা হয়েছে। ইউক্রেন দাবি করেছে, গত শনিবার দিবাগত রাতে ১৪৫টি ড্রোন হামলা করেছে মস্কো। এর মধ্যে ৬২টি ড্রোন ধ্বংস করেছে তারা। যুক্তরাষ্ট্রের প্রেসিডেন্ট পদে নির্বাচিত ডোনাল্ড ট্রাম্প নির্বাচনী প্রচারের সময় বলে এসেছেন, জানুয়ারিতে ক্ষমতা গ্রহণের ২৪ ঘণ্টার মধ্যে রাশিয়া–ইউক্রেন যুদ্ধ বন্ধ করবেন। তবে এ বিষয়ে বিস্তারিত কিছু বলেননি তিনি। গণমাধ্যমের তথ্য অনুযায়ী, ট্রাম্প নির্বাচনে জয়ী হওয়ার পর তাঁকে অভিনন্দন জানাতে ফোনকল করেছিলেন ইউক্রেনের প্রেসিডেন্ট ভলোদিমির জেলেনস্কি। ওই ফোনকলে যুক্ত ছিলেন টেসলার প্রধান নির্বাহী ইলন মাস্ক। ইউক্রেনকে স্টারলিংক কৃত্রিম উপগ্রহের মাধ্যমে ইন্টারনেটর সুবিধা দিচ্ছে ইলন মাস্কের প্রতিষ্ঠান। কিয়েভ একাধিকবার রুশ সেনাদের ড্রোন হামলার মুখে পড়েছে। সম্প্রতি কিয়েভের পক্ষ থেকে রাশিয়ার ভেতরে বিভিন্ন জ্বালানি শোধনাগার, বিমানঘাঁটি ও জ্বালানি অবকাঠামো লক্ষ্য করে পাল্টা ড্রোন হামলা চালানো হচ্ছে। মস্কো ও কিয়েভ উভয় পক্ষই নতুন ড্রোন উদ্ভাবন ও কেনার প্রতিশ্রুতি দিয়েছে। এদিকে মস্কোর পক্ষ থেকে ড্রোন হামলা থেকে সুরক্ষার জন্য ইলেকট্রনিক ছাতার মতো একধরনের প্রতিরক্ষাব্যবস্থা গড়ে তোলা হয়েছে। এর আওতায় বিভিন্ন স্তরে মস্কোর বিভিন্ন ভবন থেকে কৌশলগত প্রতিরক্ষাব্যবস্থা নেওয়া হয়েছে। এতে যেকোনো ড্রোন ক্রেমলিনের কাছাকাছি পৌঁছানোর আগেই ধ্বংস করা সম্ভব। রুশ প্রেসিডেন্ট ভ্লাদিমির পুতিনের পক্ষ থেকে এ ধরনের ড্রোন হামলাকে সন্ত্রাসী কার্যকলাপ হিসেবে মন্তব্য করা হয়েছে। তিনি এর জবাব দেওয়ার প্রতিশ্রুতি দিয়েছেন। ইউক্রেন যুদ্ধ শুরুর পর থেকে মস্কোর প্রতিরক্ষাব্যবস্থা জোরদার করা হয়েছে। মস্কো এলাকায় এ ধরনের হামলার পরও বড় ধরনের কোনো আতঙ্ক দেখা যায়নি।"
  },
  {
    "date_published": "2024-11-10T20:45:30",
    "date_modified": "2024-11-10T20:45:30",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "সংবিধান",
      "আদালত",
      "হাইকোর্ট"
    ],
    "title": "রিভিউ নিষ্পত্তির আগে শুনানি সমীচীন নয়, শুনানিতে জামায়াতের আইনজীবী",
    "url": "https://www.prothomalo.com/bangladesh/p5mgefc49d",
    "content": "সংবিধানের ত্রয়োদশ সংশোধনী বাতিল ঘোষণার রায় পুর্নবিবেচনা (রিভিউ) চেয়ে করা আবেদন নিষ্পত্তির আগে তত্ত্বাবধায়ক সরকারব্যবস্থা বিলোপসহ বেশ কিছু বিষয়ে আনা পঞ্চদশ সংশোধনী প্রশ্নে রুল শুনানি সমীচীন নয়। বিচারপতি ফারাহ মাহবুব ও বিচারপতি দেবাশীষ রায় চৌধুরীর সমন্বয়ে গঠিত হাইকোর্ট বেঞ্চে আজ রোববার এই মত তুলে ধরেন বাংলাদেশ জামায়াতে ইসলামীর আইনজীবী মোহাম্মদ শিশির মনির। এর পরিপ্রেক্ষিতে আদালত শুনানি মুলতবি করে আগামী বুধবার পরবর্তী দিন ধার্য করেছেন। এ সময় রিট আবেদনকারী পক্ষ ও রাষ্ট্রপক্ষের আইনজীবীর উদ্দেশে আদালত বলেন, পঞ্চদশ সংশোধনী নিয়ে শুনানি সামনের দিকে এগোবেন নাকি ত্রয়োদশ সংশোধনী (তত্ত্বাবধায়ক সরকার নিয়ে রিভিউ) আপাতত ছেড়ে দিয়ে এগোবেন, নিজেরা বসে আলোচনা করেন। নিজেরা বসে কথা বলে সিদ্ধান্ত জানাবেন। আওয়ামী লীগ সরকারের আমলে পঞ্চদশ সংশোধনী আইন ২০১১ সালের ৩০ জুন জাতীয় সংসদে পাস হয়। ২০১১ সালের ৩ জুলাই এ-সংক্রান্ত গেজেট প্রকাশ করা হয়। পঞ্চদশ সংশোধনী আইন চ্যালেঞ্জ করে গত ১৮ আগস্ট শাসনের জন্য নাগরিকের (সুজন) সম্পাদক বদিউল আলম মজুমদারসহ পাঁচ বিশিষ্ট ব্যক্তি রিটটি করেন। প্রাথমিক শুনানি নিয়ে হাইকোর্ট ১৯ আগস্ট রুল দেন। রুলে পঞ্চদশ সংশোধনী আইন কেন সংবিধানের সঙ্গে সাংঘর্ষিক ঘোষণা করা হবে না, তা জানতে চাওয়া হয়। এই রুলের ওপর গত ৩০ অক্টোবর, ৬ নভেম্বর ও ৭ নভেম্বর শুনানি হয়। এর আগে রুলে ইন্টারভেনার (আদালতকে সহায়তা করতে) হিসেবে বিএনপি, গণফোরাম, বাংলাদেশ জামায়াতে ইসলামী, সংস্থা ও ব্যক্তিসহ বেশ কয়েকজন যুক্ত হন। আগের ধারাবাহিকতায় আজ শুনানির দিন ধার্য ছিল। শুরুতে জামায়াতের পক্ষে আইনজীবী মোহাম্মদ শিশির মনির বলেন, তত্ত্বাবধায়ক সরকারব্যবস্থা প্রবর্তন করে আনা সংবিধানের ত্রয়োদশ সংশোধনী বাতিল ঘোষণার রায় পুনর্বিবেচনা (রিভিউ) চেয়ে রিট আবেদনকারীরা, বিএনপি ও জামায়াত পৃথক আবেদন করেছে। আবেদন তিনটি শুনানির জন্য আপিল বিভাগে ১৭ নভেম্বর দিন ধার্য রয়েছে। প্রত্যেকেরই রিভিউতে তত্ত্বাবধায়ক সরকারব্যবস্থার বিষয়টি মূল বিষয়। আপিল বিভাগ ৪: ৩ মতামতে ত্রয়োদশ সংশোধনী বাতিল করেছেন। তিনি বলেন, আপিল বিভাগের সংক্ষিপ্ত আদেশের পরপরই বেশ কিছু বিষয় নিয়ে পঞ্চদশ সংশোধনী আনা হয়। তত্ত্বাবধায়ক ব্যবস্থা বাতিলের বিষয়টিই পঞ্চদশ সংশোধনীর অন্যতম গুরুত্বপূর্ণ বিষয়। তাই তত্ত্বাবধায়ক সরকারব্যবস্থা বাতিলের বিষয়টি ছাড়া পঞ্চদশ সংশোধনীর বাকি বিষয় নিয়ে আলোচনা হলে তা অসম্পূর্ণ হবে। একপর্যায়ে আদালত রিট আবেদনকারী পক্ষ ও রাষ্ট্রপক্ষের মত জানতে চান। রিট আবেদনকারীদের পক্ষে আইনজীবী রিদুয়ানুল করিম বলেন, শুনানি হতে পারে। তবে শুনানি নিয়ে আদালত রায়ের জন্য অপেক্ষমাণ (সিএভি) রাখতে পারেন। আপিল বিভাগের সিদ্ধান্তের পর সংক্ষিপ্ত শুনানি নিয়ে রায় ঘোষণা করতে পারেন। ডেপুটি অ্যাটর্নি জেনারেল মো. আসাদ উদ্দিনের উদ্দেশে আদালত বলেন, অ্যাটর্নি জেনারেলের সঙ্গে কথা বলবেন। পঞ্চদশ সংশোধনীতে ৫৪টি ধারা যুক্ত হয়েছে। তত্ত্বাবধায়ক ব্যবস্থা গুরুত্বপূর্ণ ইস্যু, যেটি আপিল বিভাগে রয়েছে। তাই এ নিয়ে এখন বলা যাবে না। তখন ডেপুটি অ্যাটর্নি জেনারেল বলেন, অ্যাটর্নি জেনারেলকে জানাব। তবে শুনানি থামিয়ে না রেখে তত্ত্বাবধায়ক সরকারব্যবস্থার ইস্যুটি বাদ দিয়ে বাকি অনুচ্ছেদ নিয়ে আলোচনা হতে পারে। তত্ত্বাবধায়ক সরকারব্যবস্থা প্রবর্তন করে সংবিধানের ত্রয়োদশ সংশোধনী বাতিলের রায় পুনর্বিবেচনা (রিভিউ) চেয়ে করা তিনটি আবেদন শুনানির জন্য ১৭ নভেম্বর আপিল বিভাগে দিন ধার্য রয়েছে। ২৪ অক্টোবর প্রধান বিচারপতি সৈয়দ রেফাত আহমেদের নেতৃত্বাধীন আপিল বিভাগের ছয় সদস্যের পূর্ণাঙ্গ বেঞ্চ শুনানির এ দিন ধার্য করেন। এর আগে আপিল বিভাগের সাত বিচারপতির পূর্ণাঙ্গ বেঞ্চ ২০১১ সালের ১০ মে সংখ্যাগরিষ্ঠ মতামতের (৪: ৩) ভিত্তিতে সংবিধানের ত্রয়োদশ সংশোধনী বাতিল ঘোষণা করে রায় দেন। এই রায় পুনর্বিবেচনা (রিভিউ) চেয়ে বিএনপি, জামায়াতে ইসলামী ও সুশাসনের জন্য নাগরিকের (সুজন) সম্পাদক বদিউল আলম মজুমদারসহ পাঁচ বিশিষ্ট নাগরিক পৃথক তিনটি আবেদন (রিভিউ) করেন। ১৯৯৬ সালে ত্রয়োদশ সংশোধনীর মাধ্যমে সংবিধানে তত্ত্বাবধায়ক সরকারব্যবস্থা অন্তর্ভুক্ত হয়। এই সংশোধনীর বৈধতা নিয়ে সুপ্রিম কোর্টের আইনজীবী এম সলিমউল্লাহসহ অন্যরা ১৯৯৮ সালে হাইকোর্টে রিট করেন। প্রাথমিক শুনানি নিয়ে হাইকোর্ট রুল দেন। হাইকোর্টের বিশেষ বেঞ্চ চূড়ান্ত শুনানি শেষে ২০০৪ সালের ৪ আগস্ট রায় দেন। সংবিধানের ত্রয়োদশ সংশোধনীকে বৈধ ঘোষণা করে দেওয়া রায়ে বলা হয়, ১৯৯৬ সালের ত্রয়োদশ সংশোধনী সংবিধানসম্মত। এ রায়ের বিরুদ্ধে সরাসরি আপিলের অনুমতি দেওয়া হয়। এর ধারাবাহিকতায় ২০০৫ সালে আপিল করে রিট আবেদনকারীপক্ষ। এই আপিল মঞ্জুর করে ২০১১ সালের ১০ মে আপিল বিভাগ রায় ঘোষণা করেন। ঘোষিত রায়ের পর তত্ত্বাবধায়ক সরকারব্যবস্থার বিলোপসহ বেশ কিছু বিষয়ে আনা পঞ্চদশ সংশোধনী আইন ২০১১ সালের ৩০ জুন জাতীয় সংসদে পাস হয়।"
  },
  {
    "date_published": "2024-11-10T20:36:24",
    "date_modified": "2024-11-10T20:36:24",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "স্মৃতিসৌধ",
      "মেট্রোরেল",
      "টিকেট",
      "শহীদ মিনার",
      "নকশা"
    ],
    "title": "মেট্রোরেলের টিকিটের নকশা পরিবর্তনের \nপ্রক্রিয়া হয়েছে আওয়ামী লীগ সরকারের \nআমলে: ডিএমটিসিএল",
    "url": "https://www.prothomalo.com/bangladesh/406kc51p74",
    "content": "মেট্রোরেলের একক যাত্রার টিকিটের কার্ড থেকে জাতীয় স্মৃতিসৌধ, কেন্দ্রীয় শহীদ মিনার ও জাতীয় সংসদ ভবনের ছবি বাদ দিয়েছে ঢাকা ম্যাস ট্রানজিট কোম্পানি লিমিডেট (ডিএমটিসিএল)। পুরোনো নকশার কার্ডের জায়গায় সম্প্রতি তারা নতুন কার্ড তৈরি করে। নতুন কার্ডে জাতীয় স্মৃতিসৌধ, কেন্দ্রীয় শহীদ মিনার ও জাতীয় সংসদ ভবনের ছবি নেই, আছে মেট্রোট্রেনের প্রতীকী ছবি। বিষয়টি নিয়ে কয়েক দিন ধরে সামাজিক যোগাযোগমাধ্যমে আলোচনা ও সমালোচনা হচ্ছিল। তার পরিপ্রেক্ষিতে মেট্রোরেল পরিচালনাকারী সংস্থা ডিএমটিসিএল আজ রোববার একটি ব্যাখ্যা দিয়েছে। ব্যাখ্যায় দেখা যায়, নতুন টিকিটের নকশা গত ২৮ জুলাই পরামর্শক প্রতিষ্ঠানের মাধ্যমে ঠিকাদারকে জানানো হয়েছিল। এই পরিবর্তনের প্রক্রিয়া গত সরকারের আমলে শুরু হয়, ডিজাইন চূড়ান্ত হয় এবং সরবরাহের আদেশ দেওয়া হয়। নিজেদের স্বীকৃত ফেসবুক পাতায় দেওয়া ব্যাখ্যায় ডিএমটিসিএল বলেছে, তারা মোট ৩ লাখ ১৩ হাজার একক যাত্রার টিকিট এবং ৮ লাখ ২৫ হাজার ৫০০টি এমআরটি (ম্যাস র‍্যাপিড ট্রানজিট) পাস সরবরাহ করা হয়েছিল। একক যাত্রার টিকিট ও এমআরটি পাসের নকশা একই রকম হওয়ায় যাত্রীদের মধ্যে বিভ্রান্তি তৈরি হয়। এমআরটি পাসধারী যাত্রীরা বেরিয়ে যাওয়ার সময় কার্ড ছুঁইয়ে (টাচ) বের হন। একক যাত্রার টিকিটধারী যাত্রীদের জমা দিয়ে বের হতে হয়। ডিএমটিসিএল বলছে, দুই রকম কার্ডের নকশা একই রকম হওয়ায় একক যাত্রার টিকিটধারী যাত্রী এমআরটি পাসধারী যাত্রীকে অনুসরণ করেন। তারা কার্ড যন্ত্রে প্রবেশ না করিয়ে টাচ করান। ফলে ‘এক্সিট গেটে’ অ্যালার্ম বেজে ওঠে এবং সাময়িক সময়ের জন্য অকার্যকর হয়ে যায়। ফলে যাত্রীদের দীর্ঘ লাইন দেখা যায়। ইতিমধ্যে দুই লাখের বেশি একক যাত্রার টিকিট হারিয়ে গেছে উল্লেখ করে ডিএমটিসিএল বলেছে, একক যাত্রার টিকিটধারী যাত্রী টিকিটটি জমা না দিয়ে বেরিয়ে যাওয়ার সময় নকশা একই রকম হওয়ায় কর্তব্যরত ব্যক্তিদের বিভ্রান্ত হতে হয়। একক যাত্রার টিকিট ও এমআরটি পাসের মধ্যে পার্থক্য করার জন্য ৫০ হাজার টিকিটের রং আগেই পরিবর্তন করা হয়েছে। কিন্তু তাতেও সুফল পাওয়া যায়নি বলে উল্লেখ করেছে ডিএমটিসিএল। তারা বলছে, একক যাত্রার টিকিটের পরিমাণ কমে যাওয়ায় নতুন টিকিট সংগ্রহ ও নকশা পরিবর্তনের সিদ্ধান্ত হয়। গত ১ জানুয়ারি চার লাখ টিকিট সংগ্রহের প্রয়োজনীয় ব্যবস্থা নিতে পরামর্শক প্রতিষ্ঠানকে চিঠি দেওয়া হয়। গত ২৮ জুলাই একক যাত্রার টিকিটের নতুন নকশা পরামর্শক প্রতিষ্ঠানের মাধ্যমে ঠিকাদারি প্রতিষ্ঠানকে জানিয়ে দেওয়া হয়। ঠিকাদারি প্রতিষ্ঠান ১ নভেম্বর ২০ হাজার নতুন নকশার একক যাত্রার টিকিট সরবরাহ করে। ডিএমটিসিএলের ব্যাখ্যায় আরও বলা হয়, মূলত যাত্রীদের সুবিধার জন্য একক যাত্রার টিকিট ও এমআরটি পাসধারী যাত্রীদের মধ্যকার বিভ্রান্তি দূর করা এবং সুষ্ঠু যাত্রী ব্যবস্থাপনার জন্য একক যাত্রার টিকিটে পরিবর্তন আনা হয়েছে। এ পরিবর্তনের প্রক্রিয়া গত সরকারের আমলে শুরু হয়, ডিজাইন চূড়ান্ত হয় এবং সরবরাহের আদেশ দেওয়া হয়। বর্তমান অন্তর্বর্তী সরকারের আমলে পাওয়া একক যাত্রার টিকিট যাত্রীদের দেওয়া হচ্ছে। ডিএমটিসিএল বলছে, তারা আশা করে একক যাত্রার টিকিটের নকশাসংক্রান্ত উদ্দেশ্যমূলকভাবে ছড়ানো বিভ্রান্তির অবসান হবে।"
  },
  {
    "date_published": "2024-11-10T20:32:54",
    "date_modified": "2024-11-10T20:32:54",
    "author": "নিজস্ব প্রতিবেদক",
    "category": "প্রযুক্তি",
    "tag": [
      "প্রযুক্তি পণ্য",
      "মেলা",
      "কম্পিউটার"
    ],
    "title": "কাল থেকে কম্পিউটার সিটির মেলা",
    "url": "https://www.prothomalo.com/technology/6dtgtn18a4",
    "content": "রাজধানীর আগারগাঁওয়ে দেশের সবচেয়ে বড় কম্পিউটার বাজার বিসিএস কম্পিউটার সিটিতে আগামীকাল সোমবার শুরু হচ্ছে ‘সিটি আইটি মেগা ফেয়ার-২০২৪’ নামের কম্পিউটার মেলা। বিসিএস কম্পিউটার সিটির ২৫ বছর পূর্তি উপলক্ষে আয়োজিত ছয় দিনের এই মেলা চলবে ১৬ নভেম্বর পর্যন্ত। প্রতিদিন সকাল ১০টা থেকে রাত ৯টা পর্যন্ত মেলায় বিনা মূল্যে প্রবেশ করা যাবে। মেলা আয়োজনের বিভিন্ন দিক তুলে ধরে বিসিএস কম্পিউটার সিটির ব্যবস্থাপনা কমিটির সভাপতি এ এল মাজহার ইমাম চৌধুরী সন্ধ্যায় প্রথম আলোকে বলেন, ‘বিসিএস কম্পিউটার সিটির ২৫তম প্রতিষ্ঠাবার্ষিকী উদ্‌যাপন উপলক্ষে এই মেলার আয়োজন করা হয়েছে। তাই এবারের মেলায় বিভিন্ন প্রতিষ্ঠান থেকে পণ্য কিনলেই বেশি মূল্যছাড় ও উপহার পাওয়া যাবে। শুধু তা–ই নয়, র‍্যাফেল ড্রয়ের মাধ্যমে বিভিন্ন পুরস্কার জেতারও সুযোগ থাকবে। এর পাশাপাশি মেলার বিভিন্ন পৃষ্ঠপোষক গেমিং প্রতিযোগিতাসহ বিভিন্ন অনুষ্ঠানের আয়োজন করবে। শুক্রবার হবে চিত্রাঙ্কন প্রতিযোগিতা। আগামীকাল বেলা ১১টায় মেলার উদ্বোধন করা হবে। উদ্বোধনী অনুষ্ঠানে সম্মানিত অতিথি হিসেবে উপস্থিত থাকবেন বাংলাদেশ কম্পিউটার সমিতির (বিসিএস) সাবেক সভাপতি ও ড্যাফোডিল গ্রুপের চেয়ারম্যান মো. সবুর খান, রায়ান্স আইটি লিমিটেডের ব্যবস্থাপনা পরিচালক আহমেদ হাসান, স্মার্ট টেকনোলজিস (বিডি) লিমিটেডের ব্যবস্থাপনা পরিচালক মো. জহিরুল ইসলাম, গ্লোবাল ব্র্যান্ড পিএলসির পরিচালক মোহাম্মদ জসীম উদ্দীন খোন্দকার, ইউনাইটেড কম্পিউটার সেন্টারের ব্যবস্থাপনা অংশীদার সারোয়ার মাহমুদ খান।"
  },
  {
    "date_published": "2024-11-10T20:25:06",
    "date_modified": "2024-11-10T20:25:06",
    "author": "বিশেষ প্রতিবেদক",
    "category": "বাংলাদেশ",
    "tag": [
      "দুদক",
      "নিয়োগ",
      "সরকার"
    ],
    "title": "দুদকের চেয়ারম্যান ও কমিশনার নিয়োগে বাছাই কমিটি গঠন",
    "url": "https://www.prothomalo.com/bangladesh/snf7fmwzjh",
    "content": "দুর্নীতি দমন কমিশনের (দুদক) চেয়ারম্যান ও কমিশনার নিয়োগের জন্য সুপারিশ করতে বাছাই কমিটি গঠন করেছে সরকার। পাঁচ সদস্যের এই কমিটির সভাপতি করা হয়েছে আপিল বিভাগের বিচারপতি মো. রেজাউল হককে। আজ রোববার এ বিষয়ে প্রজ্ঞাপন জারি করেছে মন্ত্রিপরিষদ বিভাগ। কমিটির সদস্যরা হলেন হাইকোর্টের বিচারপতি ফারাহ মাহবুব, বাংলাদেশ মহা হিসাব নিরীক্ষক ও নিয়ন্ত্রক, বাংলাদেশ সরকারি কর্ম কমিশনের চেয়ারম্যান অধ্যাপক মোবাশ্বের মোনেম এবং সর্বশেষ অবসরপ্রাপ্ত মন্ত্রিপরিষদ সচিব মো. মাহবুব হোসেন। এই বাছাই কমিটি কমিশনারের প্রতিটি শূন্য পদের বিপরীতে দুজন করে ব্যক্তির নামের তালিকা রাষ্ট্রপতির কাছে পাঠাবেন। গত ২৯ অক্টোবর দুদকের চেয়ারম্যান মোহাম্মদ মঈনউদ্দীন আবদুল্লাহ এবং কমিশনার (তদন্ত) মো. জহুরুল হক ও কমিশনার (অনুসন্ধান) মোছা. আছিয়া খাতুন পদত্যাগ করেছেন। ফলে পদগুলো শূন্য রয়েছে।"
  },
  {
    "date_published": "2024-11-10T20:37:59",
    "date_modified": "2024-11-10T20:37:59",
    "author": "প্রথম আলো ডেস্ক",
    "category": "জেলা",
    "tag": [
      "মুন্সিগঞ্জ",
      "প্রতিষ্ঠাবার্ষিকী",
      "গাজীপুর",
      "বন্ধুসভা",
      "লালমনিরহাট",
      "টাঙ্গাইল",
      "প্রথম আলো"
    ],
    "title": "‘প্রথম আলো কোনো দলের মুখপত্র না হয়ে দেশের মুখপত্র হয়েছে’",
    "url": "https://www.prothomalo.com/bangladesh/district/3kxl7y3uz5",
    "content": "‘আমরা বিভিন্ন সময় শুনি, এই পত্রিকা বিএনপির মুখপত্র, ওই পত্রিকা আওয়ামী লীগের মুখপত্র। কোনো পত্রিকা জামায়াত, জাতীয় পার্টির মুখপত্র। সেখান থেকে প্রথম আলো কোনো দলের মুখপত্র না হয়ে দেশের মুখপত্র হয়েছে। বস্তুনিষ্ঠ সংবাদ প্রচার করতে গিয়ে রাজনৈতিক দলগুলোর রোষানলে পড়েছে। প্রতিটি সংবাদমাধ্যমকে এমন হওয়া উচিত।’ মুন্সিগঞ্জে প্রথম আলোর প্রতিষ্ঠাবার্ষিকী উপলক্ষে আয়োজিত অনুষ্ঠানে এ কথাগুলো বলেন মুন্সিগঞ্জের সরকারি হরগঙ্গা কলেজের ইংরেজি বিভাগের সহযোগী অধ্যাপক মুন্সি সিরাজুল হক। আজ রোববার মুন্সিগঞ্জ প্রেসক্লাবের সাংবাদিক শফিউদ্দিন আহমেদ মিলনায়তনে এই অনুষ্ঠানের আয়োজন করে প্রথম আলো মুন্সিগঞ্জ বন্ধুসভা। ‘জেগেছে বাংলাদেশ’ স্লোগানে একইভাবে নানা আয়োজনের মধ্য দিয়ে গাজীপুর ও লালমনিরহাটেও প্রথম আলোর প্রতিষ্ঠাবার্ষিকী উদ্‌যাপিত হয়েছে। মুন্সিগঞ্জে অনুষ্ঠানের শুরুতে সমবেত কণ্ঠে জাতীয় সংগীত পরিবেশন করেন বন্ধুসভার বন্ধু ও আমন্ত্রিত অতিথিরা। পরে বৈষম্যবিরোধী ছাত্র-জনতার আন্দোলনে নিহত ব্যক্তিদের স্মরণে এক মিনিট নীরবতা পালন করা হয়। মুন্সিগঞ্জ বন্ধুসভার সভাপতি নুরুন্নবী মুন্না ও সাধারণ সম্পাদক মিনহাজুল ইসলামের যৌথ সঞ্চালনায় অনুষ্ঠানে শুভেচ্ছা বক্তব্য দেন প্রথম আলোর মুন্সিগঞ্জ প্রতিনিধি মো. ফয়সাল হোসেন। অতিথিদের মধ্যে অনুষ্ঠানে আরও বক্তব্য দেন সরকারি হরগঙ্গা কলেজের হিসাববিজ্ঞান বিভাগের সহকারী অধ্যাপক মো. ফারুখ মিয়া, মুন্সিগঞ্জ জেনারেল হাসপাতালের মেডিসিন বিশেষজ্ঞ সাইদুর রহমান, সম্মিলিত সাংস্কৃতিক জোটের সভাপতি সুজন হায়দার, মুন্সিগঞ্জের বৈষম্যবিরোধী ছাত্র আন্দোলনের নেতা নোমান আল মাহমুদ, মৌমিতা তাসনিম খান, শাহরিয়ার আমিন প্রমুখ। নোমান আল মাহমুদ বলেন, ‘আমাদের আন্দোলন ছিল সমাজ ও দেশের প্রতিটি স্তরের বৈষম্য দূর করার জন্য। মানুষের বাক্‌স্বাধীনতা ফিরিয়ে আনার জন্য সামাজিক সম্প্রীতি গড়ে তোলার জন্য। আর এ কাজগুলো প্রথম আলো সূচনালগ্ন থেকে করেছে।’ ছাত্র-জনতার অভ্যুত্থানের কঠিন দিনগুলোয় সাহস, সততা ও বস্তুনিষ্ঠতার সঙ্গে সংবাদ পরিবেশনের জন্য প্রথম আলোকে ধন্যবাদ জানিয়ে তিনি আগামী দিনেও বৈষম্যমুক্ত দেশ গড়তে প্রথম আলোকে তার সাহসী ভূমিকা রাখার আহ্বান জানান। আলোচনা শেষে মুন্সিগঞ্জে ডেঙ্গু ও সাধারণ রোগীদের চিকিৎসা দেওয়ার ক্ষেত্রে মানবিক অবদান রাখায় মুন্সিগঞ্জ জেনারেল হাসপাতালের মেডিসিন বিভাগের চিকিৎসক মো. সাইদুর রহমানকে সংবর্ধনা দেওয়া হয়। এ ছাড়া মুন্সিগঞ্জের কয়েকটি সরকারি প্রাথমিক বিদ্যালয়ের মেধাবী শিক্ষার্থীদের মধ্যে শিক্ষাসামগ্রী বিতরণ করা হয়। গাজীপুরে প্রথম আলোর ২৬তম প্রতিষ্ঠাবার্ষিকীর অনুষ্ঠানের আয়োজন করা হয় গাজীপুর জেলা পরিষদ সম্মেলনকক্ষে। সেখানে অতিথির বক্তব্যে ভাওয়াল বদরে আলম সরকারি কলেজের অধ্যাপক অসীম বিভাকর বলেন, ‘আমরা প্রথম আলোর ২৬ বছরের পথচলা দেখেছি। এটি যে সাবলীলভাবে পথ চলেছে, সে রকম নয়। পদে পদে তাকে প্রতিবন্ধকতাকে মোকাবিলা করতে হয়েছে। বিভিন্ন সময় প্রথম আলোর বিরুদ্ধে অপপ্রচার করা হয়। এটা দেখেই আমরা বুঝতে পারি, প্রথম আলো সঠিক পথেই আছে।’ আজ বেলা ১১টায় জাতীয় সংগীতের মধ্য দিয়ে অনুষ্ঠান শুরু হয়। এরপর বৈষম্যবিরোধী ছাত্র আন্দোলনে নিহত ব্যক্তিদের স্মরণে এক মিনিট নীরবতা পালন করা হয়। অনুষ্ঠানে আরও বক্তব্য দেন গাজীপুর ভাষাশহীদ কলেজের অধ্যক্ষ মুকুল কুমার মল্লিক, গাজীপুর জেলা পরিষদের প্রধান নির্বাহী কর্মকর্তা খন্দকার মোদাচ্ছির বিন আলী, সাংবাদিক ও লেখক ফারদিন ফেরদৌস, গাজীপুর প্রেসক্লাবের সাবেক সাধারণ সম্পাদক আমিনুল ইসলাম, টিআইবির গাজীপুরের কো-অর্ডিনেটর আবুল ফজল মোহাম্মদ আহাদ, বাংলাদেশ রিভার ফাউন্ডেশনের চেয়ারম্যান মনির হোসেন, বইপোকা পাঠাগারের প্রতিষ্ঠাতা মণ্ডল মাধব চন্দ্র, গাজীপুর বন্ধুসভার সাবেক সভাপতি রেজাউল করিম, ঢাকা মহানগর বন্ধুসভার সাধারণ সম্পাদক নাইমা সুলতানা, গাজীপুর বন্ধুসভার সভাপতি ইসতিলা ইসতি, সহসভাপতি সজীব চৌধুরী, সাধারণ সম্পাদক আরাফত মণ্ডল প্রমুখ। মুকুল কুমার মল্লিক তাঁর বক্তব্যে বলেন, ‘প্রথম আলোর শুরু থেকেই আমি এর পাঠক। এই পত্রিকাটির বিকল্প এখনো তৈরি হয়নি। বস্তুনিষ্ঠতা, সংবাদের গভীরতায় আস্থা এখন আরও বেড়েছে। একসময় বলা হতো নলেজ ইজ পাওয়ার। কিন্তু এখন সময় পাল্টেছে। এখন বলা হয় তথ্যই শক্তি। এই শক্তি প্রথম আলোর আছে।’ গাজীপুর জেলা পরিষদের প্রধান নির্বাহী কর্মকর্তা খন্দকার মোদাচ্ছির বিন আলী নিজের অভিজ্ঞতার কথা তুলে ধরে বলেন, ‘বিসিএস প্রস্তুতির সময় বিশ্ববিদ্যালয়ের হলে প্রথম আলোর চাকরি প্রস্তুতি পাতা পড়তাম। আর কোনো বই পড়িনি। প্রথম আলোর তথ্যের ওপর আস্থা ছিল। সেটা পড়েই বিসিএস পরীক্ষায় অংশ নিয়েছি। সফল হয়েছি। এই পত্রিকাটির তথ্যের ওপর চোখ বন্ধ করে আস্থা রাখা যায়।’ গাজীপুর বন্ধুসভার ইমদাদুল ইসলাম ও তানিয়া আক্তারের সঞ্চালনায় অনুষ্ঠানের এক পর্যায়ে পরিবেশিত হয় মূকাভিনয়। গাজীপুর বন্ধুসভার সদস্য তানভীর হাসানের একক পরিবেশনায় ‘রং, রক্ত এবং একটি চিৎকার’ শিরোনামে এই মূকাভিনয় উপস্থিত সবাইকে মুগ্ধ করে। অনুষ্ঠানে কবিতা আবৃত্তি করেন গাজীপুর বন্ধুসভার সদস্য রাঘাত বিনতে পাশা, লোকগান পরিবেশন করেন শাহরিয়ার শামিম ও দেশাত্মবোধক গান পরিবেশন করেন শৈশব কুরাইয়া। শুভেচ্ছা বক্তব্য দেন প্রথম আলো গাজীপুর প্রতিনিধি মাসুদ রানা, গাজীপুর সংবাদদাতা আল আমিন ও শ্রীপুর প্রতিনিধি সাদিক মৃধা। লালমনিরহাট শহরের রেলস্টেশন রোডের বার্ণহার্ডট ইনক্লুসিভ স্কুল মিলনায়তনে প্রথম আলোর প্রতিষ্ঠাবার্ষিকী উদ্‌যাপন অনুষ্ঠানের আয়োজন করে বন্ধুসভা। এতে বক্তব্য দেন লালমনিরহাট সরকারি কলেজের সহকারী অধ্যাপক আরমান রহমান, লালমনিরহাট সচেতন নাগরিক কমিটির সভাপতি বীর প্রতীক ক্যাপ্টেন (অব.) আজিজুল হক, লালমনিরহাট জেলা দুর্নীতি প্রতিরোধ কমিটির সভাপতি আবু হাসনাত, ২০২২ সালে আইপিডিসি-প্রথম আলো প্রিয় শিক্ষক সম্মাননায় ভূষিত লালমনিরহাট সরকারি বালিকা উচ্চবিদ্যালয়ের শিক্ষক তৌহিদ উল ইসলাম, লালমনিরহাট সরকারি কলেজের ইংরেজি বিভাগের সহকারী অধ্যাপক মো. সাদেকুল ইসলাম, লালমনিরহাটের বৈষম্যবিরোধী ছাত্র আন্দোলনের সমন্বয়ক মো. নাসিম উদ্দিন, নাট্যজন মাখন লাল দাশ, নারী অধিকার সংগঠক ও কবি স্বপ্না জামান প্রমুখ। আরমান রহমান বলেন, ‘প্রথম আলো দেশের আর দশটি দৈনিক পত্রিকার মতো শুধু একটি বাংলা দৈনিক পত্রিকা নয়; বরং প্রথম আলো হচ্ছে সত্যে তথ্যে ২৬ বছর ধরে অটল থাকা, অবিচল থাকা, টিকে থাকা যেন একটি নাগরিক সংগঠন, যার কাছে দেশের মানুষের ইতিবাচক অনেক প্রত্যাশা। আস্থা, বিশ্বাস ও ভালো লাগা এবং ভালোবাসায় সিক্ত একটি পত্রিকা।’ লালমনিরহাট বন্ধুসভার সহসভাপতি ফারাহ নাজ নাহারের সভাপতিত্বে ও সাধারণ সম্পাদক আবু সায়েদের সঞ্চালনায় অনুষ্ঠানের শুরুতে স্বাগত বক্তব্য দেন প্রথম আলোর লালমনিরহাট প্রতিনিধি আবদুর রব। অনুষ্ঠানে কবিতা আবৃত্তি করেন হেলাল হোসেন ও সুবাইতা। এ ছাড়া বাংলাদেশ বেতার রংপুর কেন্দ্রের তালিকাভুক্ত শিল্পী রাওয়ানা মার্জিয়ার নেতৃত্বে একদল শিশুশিল্পী দেশাত্মবোধক ও পুরোনো দিনের গান পরিবেশন করেন। টাঙ্গাইলের মাওলানা ভাসানী বিজ্ঞান ও প্রযুক্তি বিশ্ববিদ্যালয়ে প্রথম আলোর প্রতিষ্ঠাবার্ষিকী উপলক্ষে আয়োজিত অনুষ্ঠানে বক্তারা বলেন, প্রথম আলো শুরু থেকেই সাহসের সঙ্গে সত্য প্রকাশ করে আসছে। তাই বিভিন্ন সময় প্রথম আলোকে প্রতিবন্ধকতায় পড়তে হয়েছে। সব বাধা মোকাবিলা করে প্রথম আলো সুসাংবাদিকতা করে যাচ্ছে। বিশ্ববিদ্যালয় বন্ধুসভার উদ্যোগে আয়োজিত অনুষ্ঠানের শুরুতে বৈষম্যবিরোধী ছাত্র–জনতার আন্দোলনে নিহত ব্যক্তিদের প্রতি সম্মান জানিয়ে এক মিনিট নীরবতা পালন করা হয়। বিশ্ববিদ্যালয়ের খাদ্য প্রযুক্তি ও পুষ্টিবিজ্ঞান বিভাগের সেমিনারকক্ষে অনুষ্ঠানে বক্তব্য দেন ওই বিভাগের অধ্যাপক ওবাদুল হক, সহযোগী অধ্যাপক জয়নাল আবেদীন, মেসবাহ উদ্দিন তালুকদার, সহকারী অধ্যাপক সজীব আল রেজা, ইলিয়াস উদ্দিন, প্রভাষক রাকিবুল হাসান ও আবু জোবায়ের। সঞ্চালনা করেন বন্ধুসভার সদস্য তৌসিফ কবীর। অনুষ্ঠানে সুবিধাবঞ্চিত ১৫ শিশুকে শিক্ষা উপকরণ প্রদান করা হয়। [প্রতিবেদন তৈরিতে তথ্য দিয়েছেন নিজস্ব প্রতিবেদক, টাঙ্গাইল; প্রতিনিধি, লালমনিরহাট, গাজীপুর ও মুন্সিগঞ্জ]"
  },
  {
    "date_published": "2024-11-10T19:54:52",
    "date_modified": "2024-11-10T19:54:52",
    "author": "প্রতিনিধি",
    "category": "জেলা",
    "tag": [
      "কেন্দুয়া",
      "নেত্রকোনা",
      "ময়মনসিংহ বিভাগ",
      "আটক",
      "সেনাবাহিনী",
      "জুয়া"
    ],
    "title": "ষাঁড়ের লড়াইয়ের নামে জুয়ার আয়োজনের অভিযোগ, সেনাবাহিনীর অভিযানে আটক ৭",
    "url": "https://www.prothomalo.com/bangladesh/district/arijxb5rmb",
    "content": "নেত্রকোনার কেন্দুয়ায় একটি ষাঁড়ের লড়াইয়ের প্রস্তুতিকালে সেনাবাহিনী অভিযান চালিয়ে সাতজনকে আটক করেছে। এ সময় একটি ষাঁড়সহ সাতটি মোটরসাইকেলও জব্দ করা হয়। আজ রোববার সকাল ছয়টার দিকে উপজেলার দলপা ইউনিয়নের জল্লী এলাকার একটি মাঠে পরিচালনা করা হয় এ অভিযান। সেনাবাহিনীর দাবি, আয়োজকেরা সেখানে ষাঁড়ের লড়াইয়ের নামে জুয়া খেলার আয়োজন করেছিল। সেনাবাহিনী হাজির হলে জুয়ারিরা হামলার চেষ্টা করে। পরিস্থিতি নিয়ন্ত্রণে আনতে সেনাবাহিনীর পক্ষ থেকে এক রাউন্ড রাইফেলের গুলি ছোড়া হয়। এলাকার কয়েকজন বাসিন্দা, পুলিশ ও নেত্রকোনা অস্থায়ী সেনাক্যাম্প সূত্রে জানা গেছে, রোববার ভোরে আইনশৃঙ্খলা রক্ষাকারী বাহিনীর চোখ ফাঁকি দিয়ে জল্লী এলাকায় ষাঁড়ের লড়াইয়ের নামে জুয়া খেলার আয়োজন করে কিছু ব্যক্তি। গোপন সূত্রে তা জানতে পেরে নেত্রকোনা সেনাক্যাম্পের একটি দল সেখানে অভিযান চালায়। এ সময় আয়োজকেরা সেনাবাহিনীর ওপর ক্ষিপ্ত হয়ে হামলার চেষ্টা করে। তখন এক রাউন্ড রাইফেলের গুলি ছুড়ে সেনাসদস্যরা পরিস্থিতি অনুকূলে আনেন। এ ঘটনায় আটক ব্যক্তিরা হচ্ছেন ময়মনসিংহের নান্দাইল উপজেলার বড়াইল গ্রামের মিজানুল হক, গৌরীপুর উপজেলার কান্দা গ্রামের সবুজ মিয়া, বীর আহামদপুর গ্রামের খায়রুল ইসলাম, কেন্দুয়ার ভগবতীপুর গ্রামের এখলাছ মিয়া, বলাইশিমুল গ্রামের অন্তর মিয়া, সদর উপজেলার ঢুলিগাতি গ্রামের মাসুম ও সুনামগঞ্জের ধর্মপাশার পাইকরাটি গ্রামের পিন্টু মিয়া। এদিকে রোববার দুপুরে জেলা প্রশাসকের কার্যালয়ের সম্মেলনকক্ষে আইনশৃঙ্খলা কমিটির সভায় সেনাক্যাম্পের উপ-অধিনায়ক মেজর জিসানুল হায়দার বিষয়টি উত্থাপন করেন। এ সময় অভিযানের বিষয়টি নিয়ে মেজর জিসানুল হায়দার ও জেলা পুলিশের বিশেষ শাখার (ডিএসবি) অতিরিক্ত পুলিশ সুপার (মিডিয়া) মো. লুৎফর রহমানের মধ্যে বিতর্ক হয়। সভায় উপস্থিত থাকা একজন সদস্য প্রথম আলোকে বলেন, মেজর জিসানুল হায়দার ওই জুয়ার আয়োজন থেকে পুলিশের বিরুদ্ধে উৎকোচ গ্রহণের অভিযোগ তোলেন। একজনের বরাত দিয়ে মেজর বলেন, সেনাবাহিনী অভিযান চালাতে গেলে একজন বলেন, ‘আপনারা কেন আসছেন? পুলিশকে টাকা দেওয়া হয়েছে।’ সঙ্গে সঙ্গে অতিরিক্ত পুলিশ সুপার লুৎফর রহমান অভিযোগ অস্বীকার করে ঢালাওভাবে কথা না বলে সুনির্দিষ্ট তথ্যপ্রমাণসহ কথা বলার অনুরোধ করেন। এ ব্যাপারে মেজর জিসানুল হায়দার বলেন, ষাঁড়ের লড়াইয়ের নামে জুয়া খেলার তথ্য পেয়ে অভিযান চালানো হয়েছে। এ সময় সেনাবাহিনীর ওপর হামলার চেষ্টা করা হচ্ছিল। পরিস্থিতি নিয়ন্ত্রণে একটি গুলি ছোড়া হয়েছিল। অপর প্রশ্নের উত্তরে তিনি বলেন, আইনশৃঙ্খলা সভায় বিষয়টি উত্থাপিত হয়েছে। অতিরিক্ত পুলিশ সুপার মো. লুৎফর রহমান বলেন, ‘আইনশৃঙ্খলা সভায় মেজর জিসানুল হায়দার বলেন, আজ সকালে কেন্দুয়া থানা এলাকায় ষাঁড়ের লড়াই থামাতে গিয়ে লাইভ ফায়ারিং করেন এবং ওখানে কেউ একজন বলেন, “পুলিশকে টাকা দিয়েছি, আপনারা কেন এসেছেন।” তিনি আরও বলেন, “ওখানে পুলিশ লেখা একটি মোটরসাইকেলও ছিল।” তাঁর কথার পরিপ্রেক্ষিতে আমি জানাই কোন পুলিশ টাকা নিয়েছেন, সুনির্দিষ্টভাবে বলেন, তাঁর বিরুদ্ধে আইনগত ব্যবস্থা নেওয়া হবে।’ জেলা প্রশাসক বনানী বিশ্বাস বলেন, ‘জুয়া খেলার নামে ষাঁড়ের লড়াইয়ের বিষয়টি আইনশৃঙ্খলা কমিটির সভায় আলোচনা হয়েছে। ঘটনাটির খোঁজখবর নেওয়া হচ্ছে।’"
  },
  {
    "date_published": "2024-11-10T19:34:55",
    "date_modified": "2024-11-10T19:34:55",
    "author": "নিজস্ব প্রতিবেদক",
    "category": "জেলা",
    "tag": [
      "বৈষম্যবিরোধী ছাত্র আন্দোলন",
      "চট্টগ্রাম বিভাগ",
      "আওয়ামী লীগ"
    ],
    "title": "মাঠে নামেনি আওয়ামী লীগ, ছাত্রদের গণজমায়েত",
    "url": "https://www.prothomalo.com/bangladesh/district/trgd6ta4ni",
    "content": "পতিত স্বৈরাচার ও তাদের রাজনৈতিক সংগঠন আওয়ামী লীগের বিচারের দাবিতে চট্টগ্রামে গণজমায়েত ও মিছিল করেছে বৈষম্যবিরোধী ছাত্র আন্দোলন। গতকাল রোববার বিকেলে নগরের চকবাজার এলাকায় প্যারেড ময়দানের সামনে থেকে কর্মসূচি শুরু করেন আন্দোলনকারীরা। এর আগে গতকাল শনিবার রাতে গণজমায়েতের ডাক দেন বৈষম্যবিরোধী ছাত্র আন্দোলনের কেন্দ্রীয় সমন্বয়ক রাসেল আহমেদ। বেলা তিনটায় এ কর্মসূচি ঘোষণা করা হলেও এর আরও আধা ঘণ্টা আগ থেকে সমাবেশস্থলে আসতে শুরু করেন আন্দোলনকারীরা। বেলা সাড়ে তিনটা নাগাদ কয়েক শ শিক্ষার্থী প্যারেড ময়দানের আশপাশে জড়ো হন। কর্মসূচির শুরুতেই আওয়ামী লীগ ও শেখ হাসিনার বিরুদ্ধে নানা স্লোগান দেন বৈষম্যবিরোধী ছাত্র আন্দোলনকারীরা। এ সময় ছাত্রলীগ, যুবলীগ ও আওয়ামী লীগের বিচার দাবি করেন তাঁরা। এ সময় বৈষম্যবিরোধী ছাত্র আন্দোলনের কেন্দ্রীয় সমন্বয়ক রাসেল আহমেদ ও সহসমন্বয়ক খান তালাত মাহমুদ সমাবেশে যোগ দেন। একপর্যায়ে মিছিল শুরু করেন আন্দোলনকারীরা। এ সময় মিছিল নিয়ে চট্টগ্রাম কলেজ ও হাজী মুহাম্মদ মহসিন কলেজের শিক্ষার্থীরা তাঁদের সঙ্গে যোগ দেন। মিছিলটি জামালখান, চেরাগী মোড়, আন্দরকিল্লা, কোতোয়ালি হয়ে বিকেল পাঁচটার দিকে নিউমার্কেট মোড়ে শেষ হয়। নিউমার্কেট মোড়ে রাসেল আহমেদ, খান তালাত মাহমুদ ছাড়াও বক্তব্য দেন গত জুলাই-আগস্ট মাসে বৈষম্যবিরোধী ছাত্র আন্দোলনে আহত শিক্ষার্থী জাহিন জামান, জুনাইদুল ইসলাম ও লাবিব মোরশেদ। এ সময় তাঁরা শিক্ষার্থীদের ঐক্যবদ্ধ থাকার কথা বলেন। তাঁরা বলেন, ফ্যাসিবাদী সরকার উৎখাত হলেও তারা এখনো ষড়যন্ত্র করছে। ঐক্যবদ্ধভাবে তাদের প্রতিহত করতে হবে। গত শনিবার শহীদ নূর হোসেন দিবসে আওয়ামী লীগ কর্মসূচি ঘোষণা করে। এর প্রতিবাদে রোববার সকাল থেকে রাজধানীর নূর হোসেন চত্বর ও বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে বিক্ষোভ মিছিল, অবস্থান কর্মসূচি পালন করা হয়। চট্টগ্রামেও গণজমায়েত ও মিছিল করে বৈষম্যবিরোধী ছাত্র আন্দোলন। এদিন শহীদ নূর হোসেন দিবস উপলক্ষে চট্টগ্রামে আওয়ামী লীগের কোনো মিছিল বা সমাবেশ হয়নি। নগরের দারুল ফজল মার্কেটের আওয়ামী লীগের নগর কমিটির কার্যালয়, দোস্ত বিল্ডিংয়ের উত্তর জেলা ও হাজারি গলির পাশের দক্ষিণ জেলা আওয়ামী লীগের কার্যালয় ছিল তালাবদ্ধ। কোনো নেতা-কর্মী দেখা যায়নি। কোথাও ঝটিকা মিছিলও বের হয়নি। কার্যালয়গুলোর সামনে পুলিশের নিরাপত্তা দেখা গেছে। এদিকে মিছিল চলাকালে নগরের কলেজ রোড, জামালখান মোড়, চেরাগী মোড়, আন্দরকিল্লা, নিউমার্কেটসহ কয়েকটি রাস্তায় সাময়িক যানজটের সৃষ্টি হয়। যানজট নিয়ন্ত্রণে প্রতিটি মোড়েই ট্রাফিক পুলিশের অবস্থান দেখা গেছে। নগরের কোতোয়ালি থানার ভারপ্রাপ্ত কর্মকর্তা (ওসি) ফজলুল কাদের চৌধুরী প্রথম আলোকে বলেন, নিরাপত্তার জন্য মিছিলের সামনে-পেছনে পুলিশের দল ছিল। এ ছাড়া ব্যস্ত এলাকাগুলোতে নিয়মিত যেমন পুলিশ থাকে, তেমন ছিল। ট্রাফিক সদস্যরাও ছিলেন।"
  },
  {
    "date_published": "2024-11-10T19:41:26",
    "date_modified": "2024-11-10T19:41:26",
    "author": "নিজস্ব প্রতিবেদক",
    "category": "জেলা",
    "tag": [
      "ময়মনসিংহ",
      "ইউপি চেয়ারম্যান",
      "তারাকান্দা",
      "ইউনিয়ন পরিষদ",
      "ময়মনসিংহ বিভাগ",
      "আটক",
      "আওয়ামী লীগ"
    ],
    "title": "ময়মনসিংহে চেয়ারম্যানের বাড়িতে ‘বৈঠক করতে গিয়ে’ ৫ ইউপি সদস্য কারাগারে",
    "url": "https://www.prothomalo.com/bangladesh/district/0s5z589kue",
    "content": "ময়মনসিংহের তারাকান্দা উপজেলায় ইউনিয়ন পরিষদের (ইউপি) একজন চেয়ারম্যানের বাড়িতে ‘বৈঠক করতে গিয়ে’ আইনশৃঙ্খলা রক্ষাকারী বাহিনীর হাতে পাঁচজন ইউপি সদস্য আটক হয়েছেন। আজ রোববার দুপুরে যৌথ বাহিনীর অভিযানে তাঁদের আটকের পর পুলিশের কাছে হস্তান্তর করা হয়। পরে নাশকতার মামলায় গ্রেপ্তার দেখিয়ে তাঁদের আজ বিকেলে আদালতের মাধ্যমে কারাগারে পাঠানো হয়। উপজেলার বালিখা ইউনিয়ন পরিষদের চেয়ারম্যান মো. শামছুল ইসলামের পাগুলি গ্রামের বাড়িতে এ ঘটনা ঘটে। শামছুল ইসলাম উপজেলা আওয়ামী লীগের যুগ্ম সাধারণ সম্পাদক। পুলিশ সূত্রে জানা গেছে, আওয়ামী লীগের কেন্দ্রীয় কর্মসূচির অংশ হিসেবে আওয়ামী লীগ নেতা ও ইউপি চেয়ারম্যান শামছুল ইসলামের বাড়িতে লোকজন জড়ো হওয়ার খবরে আজ রোববার বেলা একটার দিকে অভিযান চালায় যৌথ বাহিনী। আইনশৃঙ্খলা রক্ষাকারী বাহিনীর তৎপরতা টের পেয়ে বাড়ি পালিয়ে যান ইউপি চেয়ারম্যান শামছুল ইসলাম। তবে ঘটনাস্থল থেকে আটক করা হয় ইউনিয়ন পরিষদের পাঁচজন সদস্যকে। আটক ইউপি সদস্যরা হলেন ১ নম্বর ওয়ার্ডের মো. শফিকুল ইসলাম, ২ নম্বর ওয়ার্ডের মো. নুরুল আমিন সরকার, ৩ নম্বর ওয়ার্ডের মো. নজরুল ইসলাম (৫২), ৪ নম্বর ওয়ার্ডের সদস্য মো. ফয়সাল আহমেদ (৩৮) ও ৯ নম্বর ওয়ার্ডের মো. হামিদুল ইসলাম (৪০)। তারাকান্দা থানার ভারপ্রাপ্ত কর্মকর্তা মো. টিপু সুলতান বলেন, আওয়ামী লীগের ঘোষিত কর্মসূচি উপলক্ষে ইউপি চেয়ারম্যানের বাড়িতে লোকজন জড়ো হচ্ছিলেন। খবর পেয়ে অভিযান চালিয়ে পাঁচজনকে আটক করা হয়। ৫ আগস্টের পর দায়ের হওয়া নাশকতার মামলায় তাঁদের গ্রেপ্তার দেখিয়ে আজ বিকেলে আদালতের মাধ্যমে কারাগারে পাঠানো হয়েছে।"
  },
  {
    "date_published": "2024-11-10T19:30:38",
    "date_modified": "2024-11-10T19:30:38",
    "author": "নিজস্ব প্রতিবেদক",
    "category": "জেলা",
    "tag": [
      "বৈষম্যবিরোধী ছাত্র আন্দোলন",
      "অপরাধ",
      "আওয়ামী লীগ",
      "রিমান্ড",
      "চট্টগ্রাম বিভাগ"
    ],
    "title": "সাবেক সংসদ সদস্য লতিফের দুই দিনের রিমান্ড মঞ্জুর",
    "url": "https://www.prothomalo.com/bangladesh/district/7raflopwg6",
    "content": "বৈষম্যবিরোধী ছাত্র-জনতার আন্দোলনে ধারালো অস্ত্র ও লাঠিসোঁটার আঘাতে সাইফুল ইসলাম নামের এক যুবককে হত্যার মামলায় চট্টগ্রাম-১১ (বন্দর-পতেঙ্গা) আসনের আওয়ামী লীগের সাবেক সংসদ সদস্য এম এ লতিফকে জিজ্ঞাসাবাদ করতে দুই দিনের রিমান্ড মঞ্জুর করেছেন আদালত। পুলিশের আবেদনের পরিপ্রেক্ষিতে আজ রোববার চট্টগ্রাম মেট্রোপলিটন ম্যাজিস্ট্রেট কাজী শরীফুল ইসলাম শুনানি শেষে এই আদেশ দেন। নগর পুলিশের অতিরিক্ত উপকমিশনার (প্রসিকিউশন) মফিজুর রহমান প্রথম আলোকে বলেন, কোতোয়ালি থানার একটি হত্যা মামলায় এম এ লতিফকে জিজ্ঞাসাবাদ করতে ১০ দিনের রিমান্ডের আবেদন করে পুলিশ। শুনানি শেষে আদালত দুই দিনের রিমান্ড মঞ্জুর করেন। গত ৩০ অক্টোবর এই মামলায় লতিফকে গ্রেপ্তার দেখান আদালত। আদালত সূত্র জানায়, গত ৪ আগস্ট বৈষম্যবিরোধী ছাত্র আন্দোলনের নেতা-কর্মীরা নগরের কোতোয়ালি থানার নিউমার্কেট এলাকায় এক দফা আন্দোলনে জড়ো হন। ওই সময় এম এ লতিফের নির্দেশে আসামিরা সাইফুল ইসলামসহ আন্দোলনে অংশ নেওয়াদের ওপর আগ্নেয়াস্ত্র, লাঠিসোঁটা নিয়ে হামলা চালায়। এতে গুরুতর আহত সাইফুলকে চট্টগ্রাম মেডিকেল কলেজ হাসপাতালে ভর্তি করা হয়। সেখানে অবস্থার অবনতি হলে তাঁকে ঢাকার সম্মিলিত সামরিক হাসপাতালে নিয়ে যাওয়া হয় ৯ সেপ্টেম্বর। সেখানে চিকিৎসাধীন অবস্থায় গত ৩০ সেপ্টেম্বর সাইফুল মারা যান। এই ঘটনায় মঈন উদ্দিন বাদী হয়ে কোতোয়ালি থানায় মামলা করেন। কোতোয়ালি থানা-পুলিশের করা রিমান্ড আবেদনে বলা হয়, সাবেক এমপি এম এ লতিফ বৈষম্যবিরোধী ছাত্র আন্দোলনের কঠোর বিরোধী ছিলেন। ছাত্র আন্দোলনকে নস্যাৎ করতে ষড়যন্ত্রের মাস্টারমাইন্ড হিসেবে ছিলেন তিনি। তিনি তাঁর সমর্থক ও দলীয় নেতা-কর্মীদের দিয়ে ঘটনার দিন ৪ আগস্ট নগরের নিউমার্কেট থেকে টাইগারপাস এলাকায় ছাত্র আন্দোলনকারীদের ওপর হামলা চালান। এদিকে কড়া নিরাপত্তার মধ্য দিয়ে এম এ লতিফকে আদালতে হাজির করা হয়। শুনানি শেষে তাঁকে নিয়ে যাওয়া হয়। এর আগে ১৭ আগস্ট চট্টগ্রাম মেট্রোপলিটন ম্যাজিস্ট্রেট জুয়েল দেবের আদালত নগরের ডবলমুরিং থানায় গুলি করে জখম ও ককটেল বিস্ফোরণের ঘটনায় করা আরেকটি মামলায় এম এ লতিফের তিন দিনের রিমান্ড মঞ্জুর করেছিলেন। ১৭ আগস্ট সকাল সাড়ে ছয়টার দিকে বায়েজিদ বোস্তামী মাজার এলাকা থেকে এম এ লতিফকে গ্রেপ্তার করা হয়।"
  },
  {
    "date_published": "2024-11-10T19:33:50",
    "date_modified": "2024-11-10T19:33:50",
    "author": "খেলা ডেস্ক",
    "category": "ফুটবল",
    "tag": [
      "পেপ গার্দিওলা",
      "ইংলিশ প্রিমিয়ার লিগ",
      "ম্যানচেস্টার সিটি"
    ],
    "title": "সিটির ‘রিসেট বাটন’ চাপতে হবে গার্দিওলাকে",
    "url": "https://www.prothomalo.com/sports/football/9q03y4i767",
    "content": "‘তুমি কাল সকালেই বরখাস্ত হবে।’ ডাগআউটে থাকা পেপ গার্দিওলার দিকে তাকিয়ে গান ধরেছিলেন ব্রাইটনের সমর্থকেরা। এমেক্স স্টেডিয়ামে ব্রাইটন-ম্যানচেস্টার সিটি ম্যাচটা তখন একেবারে শেষের দিকে। সিটি ২-১ গোলে পিছিয়ে। অতিথি হয়ে যাওয়া সিটি সমর্থকেরা শেষ মুহূর্তে অবিশ্বাস্য কিছুর আশায়। সেই অবিশ্বাস্য কিছু হয়নি অবশ্য। ২-১ গোলেই সিটি হারল ম্যাচটা। প্রিমিয়ার লিগে টানা দ্বিতীয় হার, সব প্রতিযোগিতা মিলিয়ে টানা চতুর্থ! অন্য কোনো কোচ দলের এ অবস্থায় পরের দিন সকালে বরখাস্ত হয়ে গেলে অস্বাভাবিক কিছু হতো না। পেপ গার্দিওলা কি সত্যি বরখাস্ত হবেন বা হওয়ার পথে? টানা চার হার গার্দিওলার জন্য এটা একেবারেই নতুন অভিজ্ঞতা। তাঁর ১৭ বছরের কোচিং ক্যারিয়ারেই প্রথম। সিটির জন্যও বিরল অভিজ্ঞতা আসলে। এর আগে সর্বশেষ তারা টানা চার ম্যাচ হেরেছিল ২০০৬ সালে, স্টুয়ার্ট পিয়ার্স তখন দলের কোচ। সেটা খুব অস্বাভাবিক ঘটনা ছিল না। প্রিমিয়ার লিগে তখনো স্যার অ্যালেক্স ফার্গুসন আর ইউনাইটেড-রাজ চলছে। সিটি ১৪-১৫ নম্বরে থাকত, মাঝেমধ্যে লড়তে হতো অবনমন থেকে বাঁচতেও। তার বছর দুয়েক পরে আবুধাবি গ্রুপ সিটির মালিকানা নিল, সিটির দিনবদলের শুরু হলো, তারপর এলেন গার্দিওলা। সিটি সাত বছরে ছয়টা প্রিমিয়ার লিগ জিতল; চ্যাম্পিয়নস লিগ, ক্লাব বিশ্বকাপ, উয়েফা সুপার কাপ সব জিতে সর্বজয়ী হলো। এখন এই সিটির টানা চারটি ম্যাচ হারা আসলেই বিস্ময়কর ঘটনা। কোচ ছাঁটাই হওয়ার মতোই ঘটনা। কিন্তু কোচের নাম যে গার্দিওলা! এই মৌসুমেই সিটির সঙ্গে স্প্যানিশ এই কোচের চুক্তি শেষ হয়ে যাবে। সত্যিটা হচ্ছে, সেই চুক্তি নবায়ন করার জন্য দীর্ঘদিন ধরেই সিটি আপ্রাণ চেষ্টা করে যাচ্ছে। সিটির খেলোয়াড়েরা বলছেন, তাঁরা মনেপ্রাণে চান গার্দিওলা যেন থাকেন। ব্রিটিশ সংবাদমাধ্যমগুলোর খবর, গার্দিওলাকে চুক্তি নবায়নের জন্য রাজি করাতে এরই মধ্যে বেশ কয়েকবার কথা বলেছেন ক্লাবের চেয়ারম্যান খালদুন আল মোবারক, যার সঙ্গে ইতিহাদে এই ৯ বছরে থাকাকালে গার্দিওলার ভালো বন্ধুত্বও হয়ে গেছে। এই চারটা হারের পর কি আসলে খালদুন মোবারক গার্দিওলাকে রাখার চিন্তা করতে গিয়ে নতুন করে ভাববেন? ব্রিটিশ সংবাদমাধ্যমে সিটির ভেতরের খবর যেটুকু এসেছে, তাতে আসলে সে রকম কিছুর আভাস নেই। বরং সিটি এটাকে দেখছে গার্দিওলাকে রেখে দেওয়ার একটা বড় সুযোগ হিসেবে। সেটা কী রকম? ব্রাইটনের বিপক্ষে ম্যাচের পর সংবাদ সম্মেলনে গার্দিওলার কথাগুলো শুনুন তাহলে, ‘সবকিছুরই (টানা চার হার) প্রথম আছে। এটা আমার চ্যালেঞ্জ, আমি এই চ্যালেঞ্জ নিতে চাই। আমি হাল ছেড়ে দেব না। মোটেও না। দলটাকে ঘুরে দাঁড়ানোর জন্য তৈরি করতে অন্য যেকোনো সময়ের চেয়ে আমি মরিয়া। আমি ওদের আগের জায়গায় ফেরত নিয়ে যেতে চাই। শীর্ষ পর্যায়ে।’ তার মানে এই হার আসলে গার্দিওলার মধ্যে একটা জেদ জাগিয়ে তুলেছে। যে দলটাকে তিনি এই ৯ বছরে সর্বজয়ী বানিয়েছেন, বানিয়েছেন বিশ্বের অন্যতম সেরা ক্লাব, সেই দলটাকে যেনতেন অবস্থায় রেখে তিনি দায়িত্ব ছেড়ে যেতে চান না। এখন তাঁর সবচেয়ে বড় চ্যালেঞ্জ ‘রিসেট বাটন’ চেপে সিটিকে আগের অবস্থায় নিয়ে যাওয়া। সিটির জন্য সম্ভবত এটাই এই টানা চার হারের সবচেয়ে ইতিবাচক দিক। যে গার্দিওলাকে ধরে রাখার জন্য তারা বেশ কিছুদিন ধরে নানা রকম চেষ্টা করে যাচ্ছে, সেই গার্দিওলা এখন নিজেই এভাবে দলকে রেখে যেতে চান না। সিটি তো এটাই চায়।আর এই টানা চার হারের পরও তো সিটির অবস্থা প্রিমিয়ার লিগ বা চ্যাম্পিয়নস লিগ কোথাও খুব খারাপ নয়। প্রিমিয়ার লিগে ১১ ম্যাচ পরে লিভারপুলের চেয়ে ৫ পয়েন্ট পিছিয়ে থেকে দ্বিতীয়। মৌসুমের ঢের বাকি। এর চেয়েও পেছনে থেকে এসে সিটি লিগ জিতেছে, এই উদাহরণ খুব বেশি দিনের পুরোনো নয়। মনে রাখতে হবে, সিটি এই সময়ে খেলছে চোটে একেবারেই নড়বড়ে হয়ে যাওয়া একটা স্কোয়াড নিয়ে। বিশ্বসেরা মিডফিল্ডার রদ্রি নেই, বাকি মৌসুমেও তাঁকে পাওয়া যাবে না। জ্যাক গ্রিলিশ চোটে, জেরেমি ডকু, নাথান একে চোটে থেকে ফিরে এসে আবার চোটে। কেভিন ডি ব্রুইনা নিজেকে হারিয়ে খুঁজছেন, কাইল ওয়াকার নিজেই বলেছেন, তিনি ৯০ মিনিট খেলার জন্য তৈরি নন। ইলকায় গুন্দোয়ানকে বার্সেলোনা থেকে আবার ফিরে আসার পর আর আগের গুন্দোয়ান মনে হচ্ছে না। এসবের মধ্যেও চ্যাম্পিয়নস লিগে ৩৬ দলের প্রথম পর্বে ৪টা করে ম্যাচ শেষে গার্দিওলার দল ১০ নম্বরে। আরও ৪টা করে ম্যাচ বাকি সব দলের। সেরা ৮ দল সরাসরি যাবে শেষ ১৬-তে, ৯ থেকে ১৬ নম্বর দল যাবে প্লে-অফ খেলে। এখানেও সিটি খুব বিপদে আছে বলা যাবে না। ইউরোপের বর্তমান চ্যাম্পিয়ন রিয়াল মাদ্রিদই তো এখন ১৮ নম্বরে, ১৭ নম্বরে বায়ার্ন মিউনিখ! গার্দিওলার জন্য স্বস্তির খবর, আন্তর্জাতিক ফুটবলের সূচির জন্য আপাতত সপ্তাহ দুয়েকের বিরতি পাচ্ছেন তিনি। নভেম্বরে শেষ সপ্তাহে আবার যখন ইউরোপের ক্লাব ফুটবল মাঠে গড়াবে, তত দিনে হয়তো স্কোয়াডের বেশ কয়েকজনকে পুরো ফিট অবস্থায় পাবেন সিটি কোচ। ‘রিসেট বাটন’ চাপার কাজটা এই সময়ের মধ্যেই করতে হবে গার্দিওলাকে।"
  },
  {
    "date_published": "2024-11-10T19:54:38",
    "date_modified": "2024-11-10T19:54:38",
    "author": "নিজস্ব প্রতিবেদক",
    "category": "করপোরেট সংবাদ",
    "tag": [
      "লেনদেন",
      "নগদ",
      "ভিসা",
      "এমএফএস",
      "বিডা"
    ],
    "title": "ঢাকায় অনুষ্ঠিত হলো ভিসার লিডারশিপ কনক্লেভ",
    "url": "https://www.prothomalo.com/business/corporate/0yy6m7684o",
    "content": "দেশের ডিজিটাল লেনদেন ইকোসিস্টেমকে আরও এগিয়ে নিতে ঢাকায় অনুষ্ঠিত হয়েছে ‘লিডারশিপ কনক্লেভ বাংলাদেশ ২০২৪’ সম্মেলন। গত বৃহস্পতিবার রাজধানীর একটি হোটেলে আয়োজিত এ অনুষ্ঠানে ডিজিটাল পেমেন্ট ইকোসিস্টেম নিশ্চিতে গুরুত্বপূর্ণ ভূমিকা রাখা গ্রাহক ও সহযোগীদের পুরস্কৃত করা হয়। অনুষ্ঠানটি আয়োজন করে ভিসা। ভিসার এক সংবাদ বিজ্ঞপ্তিতে জানানো হয়, বাংলাদেশে ক্যাশলেস সোসাইটি ও ডিজিটাল সক্ষম অর্থনীতি খুব দ্রুত বিকশিত হবে। এমন প্রেক্ষাপটে উদ্ভাবন ও টেকসই প্রবৃদ্ধি নিশ্চিতের মাধ্যমে দেশের ডিজিটাল পেমেন্ট ল্যান্ডস্কেপে অবদান রাখতে নীতিনির্ধারক, সরকারি অংশীদার ও মূল সহযোগীদের সঙ্গে তারা ধারাবাহিক ও নিবিড়ভাবে কাজ করে যাবে। অনুষ্ঠানের প্রধান অতিথি ছিলেন বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান আশিক চৌধুরী। অতিথি ছিলেন বাংলাদেশ ব্যাংকের পেমেন্ট সিস্টেম বিভাগের পরিচালক রাফেজা আখতার ও ঢাকাস্থ মার্কিন দূতাবাসের ফরেন সার্ভিস অফিসার জেমস গার্ডিনার। ভিসার ভারত ও দক্ষিণ এশিয়া গ্রুপের কান্ট্রি ম্যানেজার সন্দ্বীপ ঘোষ বলেন, ‘বাণিজ্যের নানা খাতে সরকার ও অংশীদারদের সঙ্গে নিবিড়ভাবে আমরা কাজ করছি। বাংলাদেশের সম্ভাবনা ও সক্ষমতা নিয়ে আমরা খুবই আশাবাদী।’ ভিসার বাংলাদেশ, নেপাল ও ভুটানের কান্ট্রি ডিরেক্টর সাব্বির আহমেদ বলেন, ‘বাংলাদেশের ডিজিটাল হয়ে ওঠার ক্ষেত্রে ভিসা আরও বিস্তৃত ভূমিকা রাখতে প্রতিশ্রুতিবদ্ধ। উদ্ভাবন ও অন্তর্ভুক্তির মাধ্যমে দেশে ক্যাশলেস বা নগদ লেনদেনবিহীন সমাজ প্রতিষ্ঠার লক্ষ্যপূরণে আমরা কাজ করে যাচ্ছি।’ অনুষ্ঠানে ডিজিটাল পেমেন্ট ইকোসিস্টেম নিশ্চিতে গুরুত্বপূর্ণ ভূমিকা রাখা বিভিন্ন ব্যাংক, মোবাইল ফাইন্যান্সিয়াল সার্ভিস (এমএফএস) প্রদানকারী প্রতিষ্ঠান ও মার্চেন্টদের সম্মাননা জানানো হয়।"
  },
  {
    "date_published": "2024-11-10T19:42:16",
    "date_modified": "2024-11-10T19:42:16",
    "author": "বিশেষ প্রতিবেদক",
    "category": "বাংলাদেশ",
    "tag": [
      "অন্তর্বর্তী সরকারের উপদেষ্টা",
      "অন্তর্বর্তীকালীন সরকার"
    ],
    "title": "উপদেষ্টা হিসেবে শপথ নিলেন সেখ বশির উদ্দিন, মোস্তফা সরয়ার ফারুকী ও মাহফুজ আলম",
    "url": "https://www.prothomalo.com/bangladesh/wouiql5t77",
    "content": "নোবেলজয়ী ড. মুহাম্মদ ইউনূসের নেতৃত্বাধীন অন্তর্বর্তী সরকারে যুক্ত হলেন আরও তিনজন উপদেষ্টা। আজ রোববার সন্ধ্যায় বঙ্গভবনে তাঁদের শপথ পড়ান রাষ্ট্রপতি মো. সাহাবুদ্দিন। যে তিনজন উপদেষ্টা হলেন, তাঁরা হলেন শিল্পগোষ্ঠী আকিজ-বশির গ্রুপের ব্যবস্থাপনা পরিচালক সেখ বশির উদ্দিন, চলচ্চিত্র পরিচালক মোস্তফা সরয়ার ফারুকী ও প্রধান উপদেষ্টার বিশেষ সহকারী মাহফুজ আলম। সেখ বশির উদ্দিন দেশের শীর্ষস্থানীয় শিল্পগোষ্ঠী আকিজ–বশির গ্রুপের ব্যবস্থাপনা পরিচালক। তিনি সেখ আকিজ উদ্দিনের সন্তান। মোস্তফা সরয়ার ফারুকী খ্যাতিমান চলচ্চিত্র নির্মাতা। দুই দশকের বেশি সময় ধরে তিনি চলচ্চিত্র, নাটক নির্মাণ করে পরিচিত মুখ হয়ে উঠেছেন। এত দিন প্রধান উপদেষ্টার বিশেষ সহকারী হিসেবে দায়িত্ব পালন করা মাহফুজ আলম ঢাকা বিশ্ববিদ্যালয়ের আইন বিভাগের ২০১৫–১৬ শিক্ষাবর্ষের ছাত্র। বৈষম্যবিরোধী ছাত্র আন্দোলনের নেতৃত্বে সরকারবিরোধী আন্দোলন চলাকালে গুরুত্বপূর্ণ ভূমিকা পালন করেন তিনি। সরকার পতনের পর বৈষম্যবিরোধী ছাত্র আন্দোলনের লিয়াজোঁ কমিটির সমন্বয়ক করা হয়েছিল মাহফুজ আলমকে। অন্তর্বর্তী সরকার গঠনের ২০ দিনের মাথায় ২৮ আগস্ট প্রধান উপদেষ্টার বিশেষ সহকারী হিসেবে তাঁকে নিয়োগ দেওয়া হয়েছিল। এ সরকারে উপদেষ্টা হিসেবে বৈষম্যবিরোধী ছাত্র আন্দোলনের দুই সমন্বয়ক মো. নাহিদ ইসলাম ও আসিফ মাহমুদ সজীব ভূঁইয়া রয়েছেন। তাঁরা দুজনই ঢাকা বিশ্ববিদ্যালয়ের শিক্ষার্থী। এখন তাঁদের সঙ্গে উপদেষ্টা পরিষদে যুক্ত হলেন মাহফুজ আলম। এত কম বয়সে অন্তর্বর্তী সরকারের উপদেষ্টা হওয়ার মধ্য দিয়ে বাংলাদেশের ইতিহাসে নতুন নজির গড়েছেন তাঁরা। ছাত্র-জনতার অভ্যুত্থানে আওয়ামী লীগ সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। প্রধান উপদেষ্টাসহ এই সরকারের সদস্যসংখ্যা ছিল ২১। সরকারের কার্যক্রমে গতিশীলতা আনতে উপদেষ্টা পরিষদে আরও সদস্য নিয়োগের পরামর্শ আসছিল বিভিন্ন মহল থেকে। এখন নতুন এই তিনজন উপদেষ্টা মিলিয়ে উপদেষ্টা পরিষদের সদস্যসংখ্যা ২৪।"
  },
  {
    "date_published": "2024-11-10T19:56:02",
    "date_modified": "2024-11-10T19:56:02",
    "author": "ডয়চে ভেলে",
    "category": "ইউরোপ",
    "tag": [
      "ডোনাল্ড ট্রাম্প",
      "ইউরোপ",
      "যুক্তরাষ্ট্র",
      "জার্মানি"
    ],
    "title": "ট্রাম্পের জয়ে জার্মানির ‘দুঃস্বপ্ন’",
    "url": "https://www.prothomalo.com/world/europe/g9lda3wejx",
    "content": "জার্মান সরকার একটি দুঃস্বপ্নের মধ্যে সময় কাটাচ্ছে। দেশটি আশা করেছিল, ডেমোক্রেটিক পার্টির প্রেসিডেন্ট প্রার্থী কমলা হ্যারিস জিতবেন এবং প্রেসিডেন্ট জো বাইডেনের পদাঙ্ক অনুসরণ করে ট্রান্সআটলান্টিক ও বহুপক্ষীয় সহায়তার ঐতিহ্যকে ধরে রাখবেন। কিন্তু রিপাবলিকান পার্টির প্রেসিডেন্ট প্রার্থী ডোনাল্ড ট্রাম্প নির্বাচনে জয়ী হওয়ার পর সেই আশা দ্রুতই উবে গেছে। জার্মান সরকার এখন অপ্রস্তুত। জার্মান কাউন্সিল অন ফরেন রিলেশনসের হেনিং হফ মনে করেন, ‘ডেমোক্র্যাটদের ওপর সম্পূর্ণরূপে নির্ভর করা একটি ভুল ছিল। প্রেসিডেন্ট বাইডেনের সঙ্গে চ্যান্সেলর যে বিশেষ সম্পর্ক গড়ে তুলেছিলেন, তা সম্ভবত একটু বেশিই একমুখী ছিল। ট্রাম্প শিবিরের সঙ্গে কোনো যোগাযোগ করা হয়নি, এই সত্য এখন তাকে পীড়িত করবে।’ ২০১৭ থেকে ২০২১ সাল পর্যন্ত ট্রাম্পের প্রথমবার প্রেসিডেন্ট হওয়ার স্মৃতি এখনো বার্লিনের কাছে খুব স্পষ্ট। এ সময় ট্রাম্প ন্যাটোর ওপর আস্থাহীনতা প্রকাশ করেন এবং জার্মানি থেকে মার্কিন সেনা প্রত্যাহারের হুমকি দেন। জার্মানি ও ন্যাটোভুক্ত অন্য দেশগুলোকে নিজস্ব প্রতিরক্ষায় যথেষ্ট অবদান না রেখে মার্কিন সামরিক সুরক্ষা থেকে উপকৃত হওয়ার সমালোচনা করেছিলেন ট্রাম্প। হেনিং হফ মনে করেন, জার্মান সরকারের জন্য এখন গুরুত্বপূর্ণ হলো ‘ব্যর্থতাগুলো কাটিয়ে ওঠা’। তিনি বলেন, ‘ইউরোপীয়রা, বিশেষ করে জার্মানরা যে তাঁদের প্রতিরক্ষার বৃহত্তর ভার বহন করার জন্য সত্যিই প্রস্তুত, তা দেখানোর জন্য একটি আরও শক্তিশালী সংকেত প্রয়োজন। যদি আমরা নিজেরা ঝগড়া করতে থাকি এবং তর্ক করতে থাকি, তাহলে আমরা ওয়াশিংটনে কাউকে প্রভাবিত করতে পারব না, ট্রাম্পের অধীনে তো অবশ্যই নয়।’ ডোনাল্ড ট্রাম্প প্রেসিডেন্ট নির্বাচিত হওয়ায় আন্তর্জাতিক ক্ষেত্রে ইউক্রেনের যুদ্ধেই সবচেয়ে বড় প্রভাব ফেলবে বলে আশঙ্কা করা হচ্ছে। জার্মান সরকারের কাছেও এটি একটি গুরুত্বপূর্ণ ইস্যু। ইউক্রেনের প্রতি মার্কিন সমর্থনের কী হবে? সর্বোপরি যুক্তরাষ্ট্র এখন পর্যন্ত ইউক্রেনের সবচেয়ে গুরুত্বপূর্ণ অস্ত্র সরবরাহকারী এবং আর্থিক সহায়তাকারী। প্রেসিডেন্ট জো বাইডেন এবং জার্মান চ্যান্সেলর ওলাফ শলৎজ দুজনেই ইউক্রেনের জন্য ‘যত দিন প্রয়োজন তত দিন’ সমর্থনের প্রতিশ্রুতি দিয়েছিলেন। অন্যদিকে ট্রাম্প যুদ্ধের দ্রুত সমাপ্তি আনতে চান বলে জানিয়েছেন। এর অর্থ, সম্ভবত রাশিয়ার দখলকৃত ভূখণ্ডের বড় অংশ ছেড়ে দিতে বাধ্য হবে ইউক্রেন। তবে নির্বাচনের আগেও ট্রাম্পের অধীনে মার্কিন ইউক্রেন নীতি আসলে কেমন হবে, এর উত্তরে নিরাপত্তা বিশেষজ্ঞ নিকো লাংগে বলেছিলেন, ‘আমরা জানি না।’ তখন তিনি বলেছিলেন, ‘আমরা বলতে পারি না যে ডোনাল্ড ট্রাম্প জিতলে, তিনি ইউক্রেনকে বিক্রি করে দেবেন। ডোনাল্ড ট্রাম্পের বিষয়টা হলো যে তিনি সত্যিই অনুমানযোগ্য নন।’ ট্রাম্প ইউক্রেনের সার্বভৌমত্বের বিনিময়েই যুদ্ধের অবসান ঘটিয়ে রাশিয়ার প্রেসিডেন্ট ভ্লাদিমির পুতিনের সঙ্গে চুক্তিতে পৌঁছাতে চাইলে বার্লিন সেটিকে অজুহাত হিসেবে ব্যবহার করতে পারে বলে মনে করেন হেনিং হফ। তিনি মনে করেন, এর ফলে জার্মানি বলতে পারে, ‘আমরা চাই আরও কিছু করতে, কিন্তু আমেরিকানরা!’ জার্মান সরকারের অন্যতম গুরুত্বপূর্ণ প্রকল্প হলো ‘জলবায়ু অ্যাকশন’। জার্মানি কার্বন নিরপেক্ষ হতে চায় এবং তার জ্বালানির উৎসের পুনর্গঠন করে সমগ্র অর্থনীতিকে কার্বন নিরপেক্ষ করতে চায়। বাইডেন-কমলা প্রশাসন এই ইস্যুতে জার্মানির শক্তিশালী মিত্র ছিল। নির্বাচনে ট্রাম্পের জয়ের ফলে যুক্তরাষ্ট্র জলবায়ু সংক্রান্ত পদক্ষেপ থেকে মুখ ফিরিয়ে নেওয়ার সম্ভাবনা রয়েছে। ফলে কার্বন নির্গমন সীমিত করার জন্য আন্তর্জাতিকভাবে বাধ্যতামূলক নিয়মগুলো ব্যবহার করে চাপ প্রয়োগ করা জার্মান সরকারের জন্য আরও কঠিন হয়ে উঠবে। ডোনাল্ড ট্রাম্প জার্মানিকে বরাবরই একটি খারাপ উদাহরণ হিসেবে বিবেচনা করে এসেছেন। ২০১৬ সালে তৎকালীন চ্যান্সেলর অ্যাঙ্গেলা ম্যার্কেলের শরণার্থীদের স্বাগত জানানোর নীতি বা এখন কয়লা, তেল এবং পারমাণবিক শক্তির পরিবর্তে পুনর্নবায়নযোগ্য শক্তির ওপর নির্ভর করা নীতি, কোনোটিই ট্রাম্পের পছন্দের নয়। নিরাপত্তা, বাণিজ্য এবং জলবায়ুর মতো ইস্যুতে এখন জার্মান সরকারকে ট্রাম্পের মতো প্রেসিডেন্টের সঙ্গে লড়াই করতে হবে। হেনিং হফ মনে করেন, ‘আমি এরই মধ্যে উদ্বিগ্ন যে ট্রাম্পের প্রথম প্রেসিডেন্সির মেয়াদ থেকে আমরা যা জেনেছি, তার কিছু কিছু আবার পুনরাবৃত্তি হবে। জার্মানির ওপর চাপ, জার্মানির প্রতি বিদ্বেষ, এগুলো দূর হয়নি।’ জানুয়ারিতে ক্ষমতা গ্রহণের পর প্রথম ট্রান্সআটলান্টিক বৈঠকগুলোতে ট্রাম্প কী করেন, সেটা দেখা বাকি রয়েছে। ২০১৬ সালের নির্বাচনী প্রচারের সময়, সাবেক জার্মান পররাষ্ট্রমন্ত্রী এবং বর্তমান প্রেসিডেন্ট ফ্রাংক-ভাল্টার স্টাইনমায়ার একবার ট্রাম্প সম্পর্কে বলতে গিয়ে অনেকটা অকূটনৈতিক শব্দ ‘ঘৃণা প্রচারক’ ব্যবহার করেছিলেন। তবে এখন পর্যন্ত স্টাইনমায়ারকে জার্মানিতে ট্রাম্পকে রাষ্ট্রীয় সফরে আমন্ত্রণ জানাতে হয়নি।"
  },
  {
    "date_published": "2024-11-10T19:37:02",
    "date_modified": "2024-11-10T19:37:02",
    "author": "বিনোদন প্রতিবেদক",
    "category": "ঢালিউড",
    "tag": [
      "সিনেমা",
      "মোস্তফা সরয়ার ফারুকী",
      "ঢাকাই সিনেমা"
    ],
    "title": "ফারুকী, নির্মাতা থেকে উপদেষ্টা",
    "url": "https://www.prothomalo.com/entertainment/dhallywood/8s33ql8r7b",
    "content": "অন্তর্বর্তী সরকারের উপদেষ্টা হিসেবে শপথ নিলেন নির্মাতা মোস্তফা সরয়ার ফারুকী। আজ সাড়ে ৭টার পর বঙ্গভবনে তিনি শপথ নেন। ছাত্র–জনতার অভ্যুত্থানের পক্ষে সোচ্চার ছিলেন ‘টেলিভিশন’, ‘ডুব’–এর নির্মাতা। আড়াই দশকের বেশি সময় ধরে চলচ্চিত্র ও নাটক নির্মাণ করে খ্যাতি পেয়েছেন এই নির্মাতা। ছাত্র-জনতার অভ্যুত্থানে শেখ হাসিনা সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। এই সরকারে যোগ দিলেন ফারুকী। নির্মাণের পাশাপাশি প্রযোজক হিসেবেও পরিচিত ফারুকী। তাঁর মালিকানাধীন প্রযোজনা প্রতিষ্ঠান ‘ছবিয়াল’–এর ব্যানারে তিনি বহু বিজ্ঞাপন, নাটক ও সিনেমা নির্মাণ করেছেন। ১৯৯৮ সালে ফারুকী নির্মিত ‘ওয়েটিং রুম’ মুক্তি পায়। আড়াই দশকের ক্যারিয়ারে ‘ব্যাচেলর’, ‘টেলিভিশন’, ‘মেড ইন বাংলাদেশ’, ‘থার্ড পারসন সিঙ্গুলার নাম্বার’, ‘ডুব’, পিঁপড়াবিদ্যা’র মতো সিনেমা নির্মাণ করেছেন ফারুকী। ‘ডুব’, ইংরেজিতে ‘নো বেড অব রোজেস’ সিনেমাটি যেবার বাংলাদেশ থেকে অস্কার প্রতিযোগিতায় গিয়েছিল সে বছর; অর্থাৎ ২০১৮ সালে যুক্তরাষ্ট্রভিত্তিক ম্যাগাজিন ভ্যারাইটির রিভিউয়ার ম্যাগি লি এমন এক বাক্য লেখেন, যা বাংলাদেশের জন্য গর্বের। সিনেমাটিতে সুখ, একাকিত্ব ও মনস্তত্ত্বের প্রসঙ্গ টেনে তিনি মোস্তফা সরয়ার ফারুকীকে নিয়ে বলেন, ‘ফারুকী প্রমাণ করেছেন, তিনি বাংলাদেশি চলচ্চিত্রের অনন্য কণ্ঠস্বর।’ ছাত্র–জনতার অভ্যুত্থানের শুরু থেকেই এই আন্দোলনের পক্ষে সরব ছিলেন ফারুকী। ফেসবুকে প্রতিদিনের নানা ঘটনা নিয়ে অকপটে নিজের মতো জানিয়েছেন। অন্তর্বর্তীকালীন সরকার গঠনের পরও সমসাময়িক নানা বিষয়ে অন্তর্জালে সরব ছিলেন এই নির্মাতা।"
  },
  {
    "date_published": "2024-11-10T19:33:17",
    "date_modified": "2024-11-10T19:33:17",
    "author": "প্রতিনিধি",
    "category": "জেলা",
    "tag": [
      "বন্যপ্রাণী",
      "সাপ",
      "খুলনা",
      "কয়রা",
      "সুন্দরবন",
      "খুলনা বিভাগ"
    ],
    "title": "রান্নাঘরে ফোঁস ফোঁস শব্দ, উঁকি মেরে দেখেন বড় অজগর",
    "url": "https://www.prothomalo.com/bangladesh/district/honf1xyaxq",
    "content": "খুলনার কয়রা উপজেলার একটি বসতবাড়ির রান্নাঘর থেকে ১০ ফুট লম্বা একটি অজগর উদ্ধার করেছে বন বিভাগ। আজ রোববার সকালে উপজেলার মহেশ্বরীপুর গ্রামের সামাদ গাজীর বাড়ির রান্নাঘর থেকে অজগরটি উদ্ধার করা হয়। বন বিভাগ সূত্র জানায়, ১০ ফুট লম্বা অজগরটির ওজন ২০ কেজি। লোকালয় থেকে উদ্ধারের পর সাপটিকে সুন্দরবনে অবমুক্ত করা হয়েছে। খাবারের সন্ধানে বা উপযুক্ত পরিবেশের খোঁজে অজগরটি বন ছেড়ে লোকালয়ে চলে আসে বলে ধারণা বন বিভাগের। অজগরটি রান্নাঘরের মধ্যে ফোঁস ফোঁস শব্দ করছিল জানিয়ে বাড়ির মালিক সামাদ গাজী বলেন, ‘সকালে রান্নাঘরের ভেতর থেকে অস্বাভাবিক আওয়াজ শুনে ঘরের মধ্যে উঁকি মেরে দেখি একটি বিশাল অজগর শুয়ে আছে। ভয়ে দূরে সরে গিয়ে বন বিভাগকে খবর দিই। তারা এসে সাপটিকে ধরে নিয়ে গেছে। অজগরটি বাড়ির পাশের সুন্দরবনের নদী সাঁতরে লোকালয়ে চলে এসেছে বলে ধারণা করা হচ্ছে।’ সুন্দরবনের কয়রা টহল ফাঁড়ির ভারপ্রাপ্ত কর্মকর্তা (ওসি) মো. ফারুকুল ইসলাম বলেন, মহেশ্বরীপুর গ্রামের পাশের একটি ছোট নদী পেরোলেই সুন্দরবনের গহিন জঙ্গল। আজ সকাল সাতটার দিকে স্থানীয় বাসিন্দারা সাপটিকে উদ্ধার করতে খবর দেন। পরে বনপ্রহরীদের নিয়ে সাপটি উদ্ধার করে নিয়ে আসা হয়। বেলা ১১টার দিকে অজগরটিকে সুন্দরবনের কয়রা টহল ফাঁড়ি-সংলগ্ন এলাকায় অবমুক্ত করা হয়েছে। খাবারের সন্ধানে বা উপযুক্ত পরিবেশের খোঁজে অজগরটি বনাঞ্চল ছেড়ে লোকালয়ে চলে আসতে পারে জানিয়ে বন কর্মকর্তা ফারুকুল ইসলাম বলেন, বন সংলগ্ন লোকালয়ের বাড়িঘরে ঢুকে সহজেই অজগর হাঁস-মুরগি ধরে খেতে পারে। এখন পর্যন্ত লোকালয় থেকে যেসব অজগর উদ্ধার হয়েছে, তার বেশির ভাগই বাড়িঘরের মুরগির খোপ, রান্নাঘর বা এর আশপাশ থেকে উদ্ধার হয়েছে। সুন্দরবনের কাশিয়াবাদ ফরেস্ট স্টেশনের কর্মকর্তা নির্মল কুমার মণ্ডল বলেন, ৬ নভেম্বর লোকালয় থেকে সাত ফুট লম্বা আরও একটি অজগর উদ্ধার করে সুন্দরবনে তাঁর স্টেশনের আওতাধীন এলাকায় অবমুক্ত করা হয়। মানুষ আগে সাপ দেখলে পিটিয়ে মেরে ফেলতেন। বন্য প্রাণী হত্যা না করতে প্রচার-প্রচারণা করায় মানুষ সচেতন হচ্ছে। তারই সূত্র ধরে আজকে উদ্ধার হওয়া অজগরটিও রক্ষা পেল।"
  },
  {
    "date_published": "2024-11-10T20:00:00",
    "date_modified": "2024-11-10T20:00:00",
    "author": "ক্রীড়া প্রতিবেদক",
    "category": "ক্রিকেট",
    "tag": [
      "অমিত হাসান (ক্রিকেটার)",
      "জাতীয় ক্রিকেট লিগ"
    ],
    "title": "সাড়ে ১০ ঘণ্টা ব্যাট করে অমিতের ২১৩",
    "url": "https://www.prothomalo.com/sports/cricket/3p5qojkkuq",
    "content": "কক্সবাজারের শেখ কামাল আন্তর্জাতিক স্টেডিয়াম মানেই রানবন্যা। সিলেট ও খুলনার মধ্যকার জাতীয় লিগের চতুর্থ রাউন্ডের ম্যাচে তা আরও একবার দেখা গেল। কন্ডিশনের সুবিধা কাজে লাগিয়ে ক্যারিয়ারের প্রথম ডাবল সেঞ্চুরি তুলে নেন সিলেটের অধিনায়ক অমিত। আগের দিন ১০৯ রানে অপরাজিত থাকা অমিত আজ থেমেছেন ২১৩ রানে। বল খেলেছেন ৪৫৫টি। ১৮টি চার ও ১টি ছক্কা ছিল তাঁর ইনিংসে। ৬৩৮ মিনিট বা ১০ ঘণ্টা ৩৮ মিনিট ব্যাট করেছেন অমিত। প্রথম শ্রেণির ক্রিকেটে সময়ের হিসাবে যা বাংলাদেশের ব্যাটসম্যানদের তৃতীয় দীর্ঘতম ইনিংস। রেকর্ডটা সাদমান ইসলামের, ২০২২–২৩ মৌসুমের বিসিএলে কক্সবাজারেই ১১ ঘণ্টা ১৪ মিনিট করে ২৪৬ রান করেছিলেন। এ ছাড়া অমিতের চেয়ে বেশি সময় ব্যাট করেছেন শুধু রকিবুল হাসান। প্রথম শ্রেণির ক্রিকেটে বাংলাদেশের প্রথম ট্রিপল সেঞ্চুরি করার পথে ঠিক ১১ ঘণ্টা ব্যাট করেছিলেন রকিবুল। আজ সিলেটের আরেক সেঞ্চুরিয়ান গালিবের ১১৫ রান এসেছে ২৪২ বলে, ৭টি চার ও ৩টি ছক্কা ছিল তাঁর ইনিংসে। দুজন মিলে ২৫১ রানের জুটি গড়লে ৭ উইকেটে ৪৯৬ রান করে ইনিংস ঘোষণা করে সিলেট। এই ম্যাচ দিয়ে ১৬ মাস পর প্রতিযোগিতাপূর্ণ ক্রিকেটে ফিরছেন ইবাদত হোসেন। শেষ বেলায় খুলনা বিভাগ ব্যাটিংয়ে নামলে সিলেটের হয়ে বোলিং ইনিংসের সূচনা করেন ইবাদত। প্রথম ওভারে ২ রান দিয়ে কোনো উইকেট পাননি তিনি। আরেক প্রান্ত থেকে খালেদ আহমেদ ১ ওভার করলে দিনের শেষ খেলা ঘোষণা করেন আম্পায়ার। দ্বিতীয় দিন শেষে খুলনা কোনো উইকেট না হারিয়ে করেছে ৩ রান। জাতীয় লিগের দ্বিতীয় রাউন্ডে চট্টগ্রাম বিভাগের ইয়াসির আলীর ব্যাট থেকে এসেছিল ৭৪ রানের ইনিংস। এরপর হংকংয়ে সিক্স–এ–সাইড টুর্নামেন্ট খেলতে তৃতীয় রাউন্ড খেলা হয়নি ইয়াসিরের। চতুর্থ রাউন্ড দিয়ে জাতীয় লিগে ফিরেই রানের দেখা পেলেন তিনি। বরিশালের বিপক্ষে কক্সবাজারের আরেক মাঠে দ্বিতীয় দিন শেষে ইয়াসির অপরাজিত আছেন ৮১ রানে, বল খেলেছেন ১০৬টি। ফিফটি করে অপরাজিত আছেন অধিনায়ক শাহাদাত হোসেনও। টেস্ট দলের এই ব্যাটসম্যান খেলছেন ৬৪ রানে। দুজনের সৌজন্যে চট্টগ্রাম ৩ উইকেটে ২০২ রান করেছে। প্রথম ইনিংসে বরিশালের ৩১৮ রান থেকে ১১৬ রানে পিছিয়ে আছে চট্টগ্রাম। রাজশাহীর শহীদ কামারুজ্জামান স্টেডিয়ামে রংপুর ও রাজশাহী বিভাগের ম্যাচের শুরু থেকেই বোলাররা দাপট দেখাচ্ছেন। প্রথম ইনিংসে রংপুরের ১৮৯ রানের জবাবে আজ রাজশাহী অলআউট হয়েছে ঠিক ১৮৯ রানে। রাজশাহীর অলরাউন্ডার চৌধুরী মোহাম্মদ রিজওয়ান সর্বোচ্চ ৩ উইকেট নিয়েছেন। দিনের শেষ সেশনে রংপুর তাদের দ্বিতীয় ইনিংসে ব্যাটিংয়ে নেমে ৪ উইকেটে করেছে ৮৩ রান। শুভাগত হোমের সৌজন্যে সিলেট আন্তর্জাতিক স্টেডিয়ামে ঢাকা মহানগরের বিপক্ষে লড়ছে ঢাকা বিভাগ। মহানগর তাদের প্রথম ইনিংসে করেছে ৩০৪ রান। দ্বিতীয় দিন শেষে ঢাকার রান ৬ উইকেটে ২৫৪, এখনো ৫০ রানে পিছিয়ে থাকা ঢাকাকে টিকিয়ে রেখেছেন দলটির অভিজ্ঞ অলরাউন্ডার শুভাগত হোম। দিন শেষে তিনি ৭২ বলে ৬০ রানে অপরাজিত আছেন। ১৬ বলে ২১ রানে খেলছেন নাজমুল ইসলাম।"
  },
  {
    "date_published": "2024-11-10T19:39:52",
    "date_modified": "2024-11-10T19:39:52",
    "author": "নিজস্ব প্রতিবেদক",
    "category": "জেলা",
    "tag": [
      "সাপ",
      "চারঘাট",
      "রাজশাহী",
      "রাসেলস ভাইপার সাপ",
      "রাজশাহী বিভাগ"
    ],
    "title": "কামড় দেওয়ার পর রাসেলস ভাইপার নিয়ে হাসপাতালে কৃষক",
    "url": "https://www.prothomalo.com/bangladesh/district/c1qceoey6f",
    "content": "রাজশাহীতে এক কৃষককে বিষধর রাসেলস ভাইপার সাপে কেটেছে। কামড় দেওয়ার পর ওই কৃষক সাপটি পিটিয়ে মেরে ফেলেন। পরে মরা সাপ ব্যাগে নিয়েই রাজশাহী মেডিকেল কলেজ হাসপাতালে যান তিনি। ওই কৃষকের নাম শাহিনুর ইসলাম (৩০)। তাঁর বাড়ি রাজশাহীর চারঘাট উপজেলার বাঁকড়া গ্রামে। বাবার নাম কয়নাল হোসেন। শাহিনুরের পায়ে কামড় দিয়েছে রাসেলস ভাইপার। পরে তাঁকে রাজশাহী মেডিকেল কলেজ হাসপাতালের ১৩ নম্বর ওয়ার্ডে ভর্তি করা হয়েছে। হাসপাতালের জরুরি বিভাগে শাহিনুর ইসলাম জানান, আজ রোববার বেলা ১১টার দিকে তিনি জমিতে কাজ করছিলেন। তখন রাসেলস ভাইপার সাপটি তাঁর পায়ের নিচে পড়ে। সাপটি তাঁকে কামড় দিলে তিনি সাপটি মেরে হাসপাতালে আসেন। হাসপাতালের জরুরি বিভাগের ইনচার্জ শংকর কে বিশ্বাস প্রথম আলোকে বলেন, শাহিনুরের পা ফুলে গেছে। তবে শারীরিক অন্য কোনো সমস্যা দেখা যায়নি। দংশনের প্রায় দেড় ঘণ্টা পর তিনি মৃত রাসেলস ভাইপারসহ হাসপাতালে আসেন। তাঁকে ১৩ নম্বর ওয়ার্ডে পর্যবেক্ষণে রাখা হয়েছে। তাঁর ব্যাপারে এখনই নিশ্চিত করে কিছু বলা যাচ্ছে না।"
  },
  {
    "date_published": "2024-11-10T19:19:07",
    "date_modified": "2024-11-10T19:19:07",
    "author": "নিজস্ব প্রতিবেদক",
    "category": "জেলা",
    "tag": [
      "তামিম ইকবাল",
      "বগুড়া",
      "মোহাম্মদ আশরাফুল",
      "রাজশাহী বিভাগ"
    ],
    "title": "বগুড়ায় জিয়া ক্রিকেট টুর্নামেন্টে দর্শকের ভালোবাসায় সিক্ত তামিম ও আশরাফুল",
    "url": "https://www.prothomalo.com/bangladesh/district/eg4vq4hzyn",
    "content": "রোববার দুপুর ১২টা। বগুড়ার শহীদ চান্দু স্টেডিয়ামে জিয়া ক্রিকেট টুর্নামেন্টের উদ্বোধনী পর্বের মাহেন্দ্রক্ষণ। দুই পাশে জার্সি গায়ে উদ্বোধনী ম্যাচে অংশগ্রহণকারী রাজশাহী বিভাগের লাল ও সবুজ দলের খেলোয়াড়। মাঝে জাতীয় ক্রিকেট দলের সাবেক দুই অধিনায়ক তামিম ইকবাল ও মোহাম্মদ আশরাফুল। সঙ্গে আছেন জাতীয় ফুটবল দলের সাবেক অধিনায়ক আমিনুল হক। বেলুন, ফেস্টুন ও পায়রা হাতে টুর্নামেন্ট উদ্বোধনে প্রস্তুত তামিম-আশরাফুলরা। মুহূর্তেই গ্যালারি থেকে ভেসে আসে হাজারো দর্শকের কণ্ঠধ্বনি ‘তামিম, তামিম, তামিম’। দর্শকদের ভালোবাসায় নিশ্চুপ থাকেননি তামিমও। হাত নাড়িয়ে দর্শকদের ভালোবাসা গ্রহণ করেন। জিয়া ক্রিকেট টুর্নামেন্টের উদ্বোধনী পর্বে এভাবেই দর্শকের ভালোবাসায় সিক্ত হন তামিম ইকবাল খান। অনুভূতি ব্যক্ত করতে গিয়ে তামিম ইকবাল বলেন, ‘নাইস টু বি ব্যাক। অনেক অনেক দিন পর বগুড়ায় এসেছি। বগুড়ার এই শহীদ চান্দু স্টেডিয়াম ঘিরে অনেক ইতিহাস, অনেক স্মৃতি। ২০০৬ সালে শ্রীলঙ্কার সঙ্গে আমরা এই মাঠে জিতেছি। আজকের এই টুর্নামেন্টের আয়োজনে আমি খুবই খুশি। এখানে স্পোর্টস প্রমোট করা হবে। আমরা যাঁরা খেলোয়াড়, আমরা সব সময় সর্বাত্মকভাবে চেষ্টা করব কীভাবে স্পোর্টসকে সঠিকভাবে প্রমোট করা যায়।’ তামিম আরও বলেন, ‘আয়োজক কমিটিতে যাঁরা আছেন, তাঁরাও খেলোয়াড়, ক্রীড়াঙ্গনের মানুষ। তাঁদের উদ্দেশ্য ক্রিকেটকে সঠিকভাবে উৎসাহিত করা। রাজনৈতিক উদ্দেশ্যের চেয়ে স্পোর্টসকে প্রমোট করা জরুরি। এই কারণে আমরা এখানে এসেছি।’ তিনি বলেন, ২০০৬ সালে বাংলাদেশ ক্রিকেট দল এই ভেন্যুতে সর্বশেষ খেলেছিল। ২০২৪ বা ২০২৫-এ আবার বাংলাদেশ এই স্টেডিয়ামে আসবে। সতীর্থর সঙ্গে সুর মিলিয়ে সাবেক অধিনায়ক মোহাম্মদ আশরাফুল বলেন, শহীদ জিয়া ক্রিকেট টুর্নামেন্ট অনন্য একটি আয়োজন। যত বেশি টুর্নামেন্ট আয়োজন হবে, তত বেশি ভালো খেলোয়াড় বের হয়ে আসবে। প্রতিবছর এ টুর্নামেন্টের আয়োজন হবে বলে তিনি আশাবাদ ব্যক্ত করেন। উদ্বোধনী অনুষ্ঠানে জাতীয় ফুটবল দলের সাবেক অধিনায়ক আমিনুল হকও বক্তব্য দেন। পরে সাবেক ক্রিকেটাররা বেলুন, ফেস্টুন ও পায়রা উড়িয়ে জিয়া ক্রিকেট টুর্নামেন্টের উদ্বোধন করেন। আয়োজক সূত্রে জানা যায়, ২০০৬ সালের জানুয়ারিতে আন্তর্জাতিক ভেন্যুর মর্যাদা পায় বগুড়ার শহীদ চান্দু স্টেডিয়াম। এরপর এই ভেন্যুতে পাঁচটি এক দিনের আন্তর্জাতিক ম্যাচ হয়, যার চারটিতেই বাংলাদেশ জিতে যায়। ওই বছরের ডিসেম্বরে জিম্বাবুয়ের বিপক্ষে ওয়ানডের পর সেখানে আর কোনো আন্তর্জাতিক ম্যাচ হয়নি। দীর্ঘ প্রায় ১৮ বছর পর এই মাঠে আজ জিয়া ক্রিকেট টুর্নামেন্ট শুরু হয়েছে। উদ্বোধনী ম্যাচে রাজশাহী সবুজ দলকে ৩৪ রানে হারিয়েছে রাজশাহী লাল দল। টসে জিতে রাজশাহী লাল দল ব্যাটিং করতে নেমে নির্ধারিত ২০ ওভারে ৫ উইকেট হারিয়ে ১৩৯ রান করে। জবাবে সবুজ দল ১৮ দশমিক ৪ ওভারে ১০৫ রানে অলআউট হয়ে যায়। টুর্নামেন্ট আয়োজক কমিটির আহ্বায়ক রফিকুল ইসলাম বলেন, রাজশাহী, ফরিদপুর, বরিশাল, খুলনা, কুমিল্লা, চট্টগ্রাম, ময়মনসিংহ, ঢাকা, রংপুর ও সিলেট প্রতিটি সাংগঠনিক বিভাগেই লাল ও সবুজ নামে দুটি করে দল নিজেদের মধ্যে একটি করে ম্যাচ খেলবে। ১০ ম্যাচের ১০ জয়ী দলের সঙ্গে মূল পর্বে যোগ হবে ঢাকা উত্তর ও দক্ষিণ দল। বিভাগীয় পর্যায়ের খেলাগুলো বিভিন্ন বিভাগীয় ও জেলা শহরে হলেও ১৬ জানুয়ারি থেকে ঢাকায় মূল পর্ব শুরু হবে। ১৯ জানুয়ারি শহীদ রাষ্ট্রপতি জিয়াউর রহমানের জন্মদিনে মিরপুর শেরেবাংলা ক্রিকেট স্টেডিয়ামে বিসিবির সহযোগিতায় টুর্নামেন্টের ফাইনাল অনুষ্ঠিত হবে।"
  },
  {
    "date_published": "2024-11-10T19:05:00",
    "date_modified": "2024-11-10T19:05:00",
    "author": "স্বপ্ন নিয়ে ডেস্ক",
    "category": "জীবনযাপন",
    "tag": [
      "স্বপ্ন নিয়ে",
      "বিতর্ক",
      "বিতর্ক প্রতিযোগিতা"
    ],
    "title": "বিইউএফটিতে বিতর্ক প্রতিযোগিতা",
    "url": "https://www.prothomalo.com/lifestyle/9nvgr08wqb",
    "content": "তিন দিনব্যাপী একটি বিতর্ক প্রতিযোগিতার আয়োজন করেছিল বিজিএমইএ ইউনিভার্সিটি অব ফ্যাশন অ্যান্ড টেকনোলজি (বিইউএফটি)। ‘শহীদ সেলিম বিইউএফটি জাতীয় বিতর্ক প্রতিযোগিতা ২০২৪’ শীর্ষক এ আয়োজনে অংশ নিয়েছে কলেজ-বিশ্ববিদ্যালয়ের ৬৪টি দল। বিশ্ববিদ্যালয় পর্যায়ে চ্যাম্পিয়ন হয়েছে ঢাকা বিশ্ববিদ্যালয় এবং কলেজ পর্যায়ে চ্যাম্পিয়ন হয়েছে আদমজী ক্যান্টনমেন্ট কলেজ। ৪ নভেম্বর সমাপনী অনুষ্ঠানে প্রধান অতিথি ছিলেন পরিবেশ ও বন উপদেষ্টা সৈয়দা রিজওয়ানা হাসান। আয়োজনে সভাপতিত্ব করেন বিইউএফটির বোর্ড অব ট্রাস্টির চেয়ারম্যান ও বিজিএমইএর সাবেক সভাপতি ফারুক হাসান।"
  },
  {
    "date_published": "2024-11-10T19:05:35",
    "date_modified": "2024-11-10T19:05:35",
    "author": "প্রতিনিধি",
    "category": "জেলা",
    "tag": [
      "শরীয়তপুর",
      "আদালত",
      "গ্রেপ্তার",
      "আসামি"
    ],
    "title": "আদালতের হাজতখানার ভেন্টিলেটর ভেঙে আসামি পালানোর ২ ঘণ্টা পর গ্রেপ্তার",
    "url": "https://www.prothomalo.com/bangladesh/district/j05slgtrgu",
    "content": "শরীয়তপুর জেলা জজ আদালতের হাজতখানা থেকে একটি মামলার আসামি পালিয়েছেন। হাজতখানার টয়লেটের লোহার ভেন্টিলেটর ভেঙে ডামুড্যা থানার একটি চুরির মামলার আসামি রাজু হোসেন (২৬) রোববার দুপুরে পালিয়ে যান। পরে পুলিশ অভিযান চালিয়ে বিকেল পাঁচটার দিকে তাঁকে গ্রেপ্তার করে। শরীয়তপুর আদালত পরিদর্শকের কার্যালয় সূত্রে জানা যায়, ডামুড্যা থানার একটি চুরির মামলার আসামি রাজু হোসেন শরীয়তপুর জেলা কারাগারে ছিলেন। তাঁর বাড়ি ডামুড্যা উপজেলার মাসুদ পট্টি এলাকায়। রোববার আদালতে তাঁর রিমান্ড শুনানি ছিল। দুপুরের দিকে আদালত পুলিশ তাঁকে জেলা কারাগার থেকে হাজতখানায় নিয়ে আসে। পুলিশের প্রহরায় তিনি হাজতখানায় ছিলেন। হাজতখানার ভেতরে থাকা টয়লেটের লোহার ভেন্টিলেটর ভেঙে রাজু হোসেন বেলা তিনটার দিকে পালিয়ে যান। রাজু হোসেন পালানোর পর পুলিশ তাঁকে গ্রেপ্তারের জন্য বিভিন্ন স্থানে অভিযান চালায়। বিকেল পাঁচটার দিকে সদরের আটং এলাকা থেকে তাঁকে গ্রেপ্তার করা হয়। অতিরিক্ত পুলিশ সুপার (সদর-নড়িয়া সার্কেল) আহসান হাবীব প্রথম আলোকে বলেন, টয়লেটের ভেন্টিলেটরটি আসামি কীভাবে ভেঙেছেন, তা খতিয়ে দেখা হচ্ছে। ঘটনাটি তদন্ত করা হবে। পালিয়ে যাওয়া আসামিকে পুলিশ আবার গ্রেপ্তার করেছে। পালিয়ে যাওয়ার বিষয়ে ওই আসামিকে পুলিশ জিজ্ঞাসাবাদ করছে। এ ঘটনায় মামলা হবে।"
  },
  {
    "date_published": "2024-11-10T18:34:17",
    "date_modified": "2024-11-10T18:34:17",
    "author": "নিজস্ব প্রতিবেদক",
    "category": "রাজনীতি",
    "tag": [
      "ঢাকা বিশ্ববিদ্যালয়",
      "ছাত্রদল",
      "রাজধানী"
    ],
    "title": "ঢাবিতে ছাত্রদলের কর্মসূচি: ‘রেড নোটিশ’ জারি করে শেখ হাসিনাকে ফিরিয়ে আনার দাবি",
    "url": "https://www.prothomalo.com/politics/8s33m1lrjb",
    "content": "ছাত্রলীগকে ‘ফ্যাসিবাদের দোসর’ উল্লেখ করে দ্রুত তাদের আইনের আওতায় নিয়ে আসার আহ্বান জানিয়েছে জাতীয়তাবাদী ছাত্রদল। পাশাপাশি ‘রেড নোটিশ’ জারি করে ছাত্র-জনতার অভ্যুত্থানে দেশ ত্যাগ করা সাবেক প্রধানমন্ত্রী শেখ হাসিনাকে অতি দ্রুত বাংলাদেশের মাটিতে এনে দ্রুততম সময়ে বিচারের ব্যবস্থা করার জন্য অন্তর্বর্তী সরকারের কাছে দাবি জানিয়েছে সংগঠনটি। আজ রোববার বিকেলে ঢাকা বিশ্ববিদ্যালয়ের রাজু ভাস্কর্যের পাদদেশে এক অবস্থান কর্মসূচিতে ছাত্রদলের বিশ্ববিদ্যালয় শাখার নেতারা এসব দাবি জানান। ‘অন্তর্বর্তী সরকারের আইন উপদেষ্টা ও ঢাকা বিশ্ববিদ্যালয়ের আইন বিভাগের অধ্যাপক আসিফ নজরুলের ওপর বিদেশে আওয়ামী ফ্যাসিবাদীদের হেনস্তা ও নিষিদ্ধ সন্ত্রাসী সংগঠন ছাত্রলীগের অপরাধীদের দ্রুত গ্রেপ্তার ও বিচারের দাবিতে’ এই কর্মসূচির আয়োজন করে বিশ্ববিদ্যালয় শাখা ছাত্রদল। কর্মসূচিতে সমাপনী বক্তব্যে ঢাকা বিশ্ববিদ্যালয় শাখা ছাত্রদলের সভাপতি গণেশ চন্দ্র রায় বলেন, ৫ আগস্ট ফ্যাসিস্ট হাসিনা ক্ষমতার মসনদ থেকে দুমড়েমুচড়ে ভারতে পালিয়ে গেলেও ষড়যন্ত্রের চাল থামাননি। নিজের নেতা-কর্মীদের মিথ্যা প্রলোভন দেখিয়ে তারা প্রতিবিপ্লবের স্বপ্ন দেখছে। অন্তর্বর্তী সরকারের আইন উপদেষ্টা অধ্যাপক আসিফ নজরুলকে বিদেশের মাটিতে তাদের দোসরদের লেলিয়ে দিয়ে তারা হেনস্তা করেছে। খুনি সন্ত্রাসী ছাত্রলীগকে লেলিয়ে দিয়ে ক্যাম্পাসগুলোতেও নানা ষড়যন্ত্র করা হচ্ছে। ছাত্রলীগের নেতা-কর্মীরা এত দিন শিক্ষার্থীদের নির্যাতন, ধর্ষণ, খুনসহ নানা অপকর্ম করে একটি ভয়ের সংস্কৃতি তৈরি করেছিল। এখনো হাসিনার মদদে তারা সক্রিয় হওয়ার চেষ্টা করছে। অন্তর্বর্তী সরকারের উদ্দেশে গণেশ চন্দ্র রায় বলেন, ‘আপনারা দ্রুত এই ফ্যাসিবাদের দোসর ছাত্রলীগকে আইনের আওতায় নিয়ে আসুন। ফ্যাসিস্ট হাসিনাকে রেড নোটিশ জারি করে অতি দ্রুত বাংলাদেশে মাটিতে এনে দ্রুততম সময়ে বিচারের ব্যবস্থা করুন।’ এ সময় ছাত্রদলের নেতা-কর্মীদেরও দিকনির্দেশনা দেন গণেশ চন্দ্র রায়৷ তিনি বলেন, ‘আপনারা আপনাদের আচার-আচরণ, চালচলন অবশ্যই নিয়ন্ত্রণ করবেন। হলে হলে ফ্যাসিবাদের দোসরদের কোনো সুযোগ দেওয়া যাবে না৷ হলগুলোতে ফ্যাসিবাদের দোসররা যেভাবে ছাত্রদলের ভাবমূর্তিকে সংকটে ফেলার জন্য উঠেপড়ে লেগেছে, সেই ফাঁদে পা দেওয়া যাবে না৷ আপনারা সবাই অত্যন্ত সচেতনভাবে পা ফেলবেন। কেউ যদি মনে করে, পরিবর্তিত প্রেক্ষাপটে ছাত্রদলের পতাকাতলে এসে আরাম-আয়েশে জীবনধারণ করবে, তাহলে সে বোকার স্বর্গে বাস করছে।’ কর্মসূচিতে বিশ্ববিদ্যালয় শাখা ছাত্রদলের সাধারণ সম্পাদক নাহিদুজ্জামান শিপন বলেন, পতিত ফ্যাসিবাদী আওয়ামী লীগ ও তাদের দোসররা দেশে-বিদেশে ষড়যন্ত্রে লিপ্ত হয়েছে। ছাত্র-জনতার অভ্যুত্থানের মধ্য দিয়ে গঠিত অন্তর্বর্তী সরকারের উপদেষ্টা অধ্যাপক আসিফ নজরুলকে তারা বিদেশে হেনস্তা করেছে। দেশের ভেতরেও চোরাগোপ্তা হামলা করে তারা মানুষকে আহত করছে। গত ১৫ বছর দেশের শিক্ষাপ্রতিষ্ঠানগুলোতে ছাত্রলীগ শিক্ষার্থীদের নির্যাতন-নিপীড়নসহ নানা অপকর্ম করেছে। ছাত্রলীগের দোসররা এখন ছাত্রদল ও ছাত্র-জনতার বিরুদ্ধে ষড়যন্ত্রে লিপ্ত হয়েছে। জুলাই-আগস্টের অভ্যুত্থানে ছাত্রদলের ১৩৯ জন নেতা-কর্মী শহীদ হয়েছেন উল্লেখ করে নাহিদুজ্জামান আরও বলেন, ‘গণতন্ত্রের টুঁটি চেপে ধরে ফ্যাসিবাদী আওয়ামী লীগ ও তাদের দোসররা দেশে ফ্যাসিবাদী ব্যবস্থা কায়েম করতে চেয়েছিল। ছাত্র-জনতার অভ্যুত্থানে তারা পালিয়ে গিয়ে এখন ষড়যন্ত্রে লিপ্ত হয়েছে। আমরা বলতে চাই, এই বাংলাদেশ ও ঢাকা বিশ্ববিদ্যালয়ের মাটিতে আর কোনো ফ্যাসিবাদী ব্যবস্থা কায়েম হবে না।’ অবস্থান কর্মসূচির আগে বেলা দেড়টার দিকে কেন্দ্রীয় শহীদ মিনার থেকে প্রতিবাদ মিছিল বের করে ছাত্রদল। মিছিলটি দোয়েল চত্বর ও টিএসসি হয়ে ঢাকা বিশ্ববিদ্যালয়ের কেন্দ্রীয় মসজিদের ফটক দিয়ে ক্যাম্পাসে প্রবেশ করে। মধুর ক্যানটিনের সামনে দিয়ে ক্যাম্পাসের শ্যাডো, অপরাজেয় বাংলা ও ভিসি চত্বর ঘুরে মিছিলটি টিএসসির রাজু ভাস্কর্যের পাদদেশে আসে। পরে সেখানে অবস্থান কর্মসূচি করা হয়। ছাত্রদলের মিছিলে ‘আওয়ামী লীগের আস্তানা, ভেঙে দাও গুঁড়িয়ে দাও’, ‘ফ্যাসিবাদের আস্তানা, ভেঙে দাও গুঁড়িয়ে দাও’, ‘আওয়ামী লীগের ঠিকানা, এই বাংলায় হবে না’, ‘ছাত্রলীগের ঠিকানা, এই ক্যাম্পাসে হবে না’, ‘ওয়াসিম সাঈদ মুগ্ধ, শেষ হয়নি যুদ্ধ’, প্রভৃতি বলে স্লোগান দেন ছাত্রদলের নেতা-কর্মীরা। এই কর্মসূচিতে কেন্দ্রীয় ছাত্রদলের যুগ্ম সাধারণ সম্পাদক মানসুরা আলম, বিশ্ববিদ্যালয় শাখার নেতা মাসুম বিল্লাহ, নাছিরউদ্দিন শাওন, আনিসুর রহমান খন্দকার অনিক, নূরে আলম ভূঁইয়া ইমনসহ ঢাকা বিশ্ববিদ্যালয়ের বিভিন্ন পর্যায়ের কয়েক শ নেতা-কর্মী অংশ নেন।"
  },
  {
    "date_published": "2024-11-10T18:30:47",
    "date_modified": "2024-11-10T18:30:47",
    "author": "বাসস",
    "category": "রাজনীতি",
    "tag": [
      "অন্তর্বর্তী সরকারের উপদেষ্টা",
      "আসিফ নজরুল",
      "বিচার"
    ],
    "title": "ড. আসিফ নজরুলকে হেনস্তাকারীদের বিচার দাবি ডিবেট ফর ডেমোক্রেসির",
    "url": "https://www.prothomalo.com/politics/83yxwz88ug",
    "content": "সুইজারল্যান্ডের জেনেভায় আইন উপদেষ্টা অধ্যাপক ড. আসিফ নজরুলকে হেনস্তার ঘটনায় তীব্র নিন্দা ও ক্ষোভ প্রকাশ করে হেনস্তাকারীদের যথোপযুক্ত বিচার দাবি করেছেন ডিবেট ফর ডেমোক্রেসির নেতারা। ডিবেট ফর ডেমোক্রেসির চেয়ারম্যান হাসান আহমেদ চৌধুরী কিরণ এক লিখিত বার্তায় বলেন, সরকারের আইন, বিচার ও সংসদবিষয়ক মন্ত্রণালয় এবং প্রবাসীকল্যাণ ও বৈদেশিক কর্মসংস্থান মন্ত্রণালয়ের উপদেষ্টা অধ্যাপক ড. আসিফ নজরুলের রাষ্ট্রীয় সফরকালে যারা এ ধরনের ঘৃণিত কাজ করেছে, তাদের অতিদ্রুত চিহ্নিত করতে হবে। একই সঙ্গে সুইজারল্যান্ডের আইন অনুযায়ী বাংলাদেশ দূতাবাসকে আইনগত পদক্ষেপ নেওয়ার আহ্বানও জানান তিনি। হাসান আহমেদ চৌধুরী বলেন, দুষ্কৃতকারীরা পতিত সরকারের রাজনৈতিক দলের অনুসারী। প্রবাসে বাংলাদেশ সরকারের ভাবমূর্তি ক্ষুণ্ন করার লক্ষ্যে তারা এই অপকর্ম করেছে। দুষ্কৃতকারীদের এমন কার্যকলাপের দায় জেনেভায় অবস্থিত বাংলাদেশ মিশন এড়াতে পারে না। জুলাই-আগস্টের ছাত্র-জনতার অভ্যুত্থানে ড. আসিফ নজরুলের সাহসী ও দূরদর্শী ভূমিকা জাতি সব সময় মনে রাখবে। জাতীয় মর্যাদা সমুন্নত রাখতে দেশে-বিদেশে যাতে আর কেউ এ ধরনের অপকর্মের পুনরাবৃত্তি করতে না পারে, তার জন্য সংশ্লিষ্ট সবাইকে সজাগ থাকার আহ্বান জানান হাসান আহমেদ চৌধুরী কিরণ।"
  },
  {
    "date_published": "2024-11-10T19:22:03",
    "date_modified": "2024-11-10T19:22:03",
    "author": "প্রতিনিধি",
    "category": "জেলা",
    "tag": [
      "চাঁদপুর",
      "চট্টগ্রাম বিভাগ",
      "ইসলামী আন্দোলন বাংলাদেশ"
    ],
    "title": "অন্তর্বর্তী সরকারকে ঝামেলায় ফেলতে বিভিন্ন দিক থেকে ষড়যন্ত্র করছে তারা: চরমোনাই পীর",
    "url": "https://www.prothomalo.com/bangladesh/district/cu1neq7rxc",
    "content": "ইসলামি আন্দোলন বাংলাদেশের আমির (চরমোনাই পীর) মুফতি সৈয়দ মুহাম্মদ রেজাউল করিম বলেছেন, ‘দেশের এমন কোনে জায়গা নাই গত ১৬ বছরে যেখানে ফ্যাসিস্ট সরকারের লোকজনকে বসিয়ে রাখা হয় নাই। এখন পর্যন্ত সে জায়গাগুলো সাফ হয়নি। তারা বিভিন্ন জায়গায় বসে এ সরকারকে ঝামেলায় ফেলতে বিভিন্ন দিক থেকে বিভিন্ন পরিকল্পনা ও ষড়যন্ত্র করছে।’ আজ রোববার বিকেলে চাঁদপুর পুরান বাজার বালুর মাঠে আয়োজিত এক মাহফিলে সাংবাদিকদের প্রশ্নের জবাবে তিনি এসব কথা বলেন। মুহাম্মদ রেজাউল করিম আরও বলেন, বর্তমানে নিত্যপ্রয়োজনীয় দ্রব্যমূল্য নিয়ন্ত্রণের বাইরে চলে গেছে এই ফ্যাসিস্ট সরকারের লোকজনের কারণে। এ ক্ষেত্রে অন্তর্বর্তী সরকারকে আরও কঠোর ও কার্যকর পদক্ষেপ নিতে হবে। তার জন্য বর্তমান সরকারের দেশ পরিচালনার ক্ষেত্রে ইসলামি আন্দোলন বাংলাদেশের সহযোগিতা সব সময় থাকবে। আওয়ামী লীগের সমালোচনা করে মুহাম্মদ রেজাউল করিম আরও বলেন, ‘তারা যে নীলনকশা এঁকে আবারও ক্ষমতায় যাওয়ার স্বপ্ন দেখছে, আমরা ইসলামি আন্দোলন বাংলাদেশ তা ঐক্যবদ্ধভাবে প্রতিহত করব। কারণ তারা বারবার দিনের ভোট রাতে করে ক্ষমতায় গিয়েছে। মানুষকে বোকা বানিয়েছে। এই সুযোগ তাদের আর দেওয়া হবে না। কারণ প্রমাণ করে দিয়েছে তারা নির্বাচনের জন্য অযোগ্য।’ মুহাম্মদ রেজাউল করিম বলেন, ‘আমরা বর্তমান অন্তর্বর্তীকালীন সরকারের কাছে জানতে চাই, শেখ হাসিনা সরকার গুম, খুন, দেশের সব অর্থ বিদেশে পাচার করে দেশ থেকে কী করে পালিয়ে গেল? অবিলম্বে তাদের ধরে এনে বিচারের কাঠগড়ায় দাঁড় করাতে হবে।’"
  },
  {
    "date_published": "2024-11-10T19:01:19",
    "date_modified": "2024-11-10T19:01:19",
    "author": "প্রতিনিধি",
    "category": "জেলা",
    "tag": [
      "সাভার",
      "মানববন্ধন",
      "বৈষম্যবিরোধী ছাত্র আন্দোলন",
      "ঢাকা বিভাগ",
      "জাহাঙ্গীরনগর বিশ্ববিদ্যালয়"
    ],
    "title": "আন্দোলনকারীদের ওপর হামলার ঘটনায় ডিনসহ জড়িতদের শাস্তি দাবি",
    "url": "https://www.prothomalo.com/bangladesh/district/0gbqqxk76n",
    "content": "জাহাঙ্গীরনগর বিশ্ববিদ্যালয়ে কোটা সংস্কার আন্দোলনকারীদের ওপর হামলার ঘটনায় সমাজবিজ্ঞান অনুষদের ডিন বশির আহমেদসহ জড়িত ব্যক্তিদের শাস্তির দাবিতে মানববন্ধন করেছেন বৈষম্যবিরোধী ছাত্র আন্দোলনের নেতা–কর্মীরা। আজ রোববার দুপুরে বিশ্ববিদ্যালয়ের নতুন প্রশাসনিক ভবনের সামনে এ মানববন্ধনের আয়োজন করা হয়। মানববন্ধন থেকে শিক্ষার্থীরা তিন দফা দাবি জানিয়েছেন। দাবিগুলো হলো সমাজবিজ্ঞান অনুষদের ডিন বশির আহমেদসহ ১৪, ১৫ ও ১৭ জুলাই আন্দোলনকারীদের ওপর হামলায় প্রত্যক্ষ ও পরোক্ষভাবে জড়িত সব শিক্ষককে তদন্ত চলাকালে বিশ্ববিদ্যালয়ের সব কার্যক্রম থেকে অব্যাহতি দিতে হবে; অতি দ্রুত তদন্ত সাপেক্ষে সুষ্ঠু বিচার নিশ্চিত করতে হবে এবং নিষিদ্ধ সংগঠন ছাত্রলীগের সদস্য ও জুলাই গণহত্যায় অংশগ্রহণকারী সব শিক্ষার্থীর ক্লাস, পরীক্ষায় অংশগ্রহণ ও হলে পুনর্বাসনের বিরুদ্ধে প্রশাসনের দৃশ্যমান পদক্ষেপ গ্রহণ করতে হবে; লেজুড়বৃত্তিক ছাত্ররাজনীতি বন্ধ ও দ্রুত সময়ের মধ্যে ছাত্র সংসদ নির্বাচনের মাধ্যমে ছাত্র প্রতিনিধি নিশ্চিত করতে হবে। মানববন্ধনে বৈষম্যবিরোধী ছাত্র আন্দোলনের বিশ্ববিদ্যালয় শাখার অন্যতম সমন্বয়ক তৌহিদ সিয়াম বলেন, ১৪, ১৫ ও ১৭ জুলাই শিক্ষার্থীদের ওপর হামলাকারীদের বিরুদ্ধে ব্যবস্থা নিতে হবে। কিন্তু হামলার ঘটনার তিন মাস পার হয়ে গেলেও বিশ্ববিদ্যালয় প্রশাসন এখনো টালবাহানা করছে। হামলাকারীদের বিচারের দাবিতে বৈষম্যবিরোধী ছাত্র আন্দোলনকে রাস্তায় নামতে বাধ্য করেছে প্রশাসন। অতি দ্রুত তাঁদের দাবি মেনে নিতে হবে। না হলে তাঁদেরও টেনে নামানো হবে। নৃবিজ্ঞান বিভাগের ৫০তম ব্যাচের শিক্ষার্থী নাজমুল ইসলাম বলেন, ১৫ জুলাই ছিল জাহাঙ্গীরনগর বিশ্ববিদ্যালয়ের জন্য একটি কালো রাত। ১৫ ও ১৭ জুলাই পুলিশ ও ছাত্রলীগের সন্ত্রাসীরা শিক্ষার্থীদের ওপর জঙ্গি স্টাইলে হামলা চালায়। অনেক শিক্ষক, কর্মকর্তা এ হামলায় প্রত্যক্ষ এবং পরোক্ষভাবে মদদ দিয়েছিলেন। কিন্তু তাঁরা দেখতে পাচ্ছেন, মদদদাতা ব্যক্তিরা বহাল তবিয়তে বিশ্ববিদ্যালয়ে নিজেদের কার্যক্রম চালাচ্ছেন। তাঁরা প্রশাসনকে স্পষ্ট করে বলতে চান, তদন্ত সাপেক্ষে তাঁদের বিরুদ্ধে ব্যবস্থা নিন এবং সব ধরনের একাডেমিক কার্যক্রম থেকে অব্যাহতি দিন।"
  },
  {
    "date_published": "2024-11-10T19:13:53",
    "date_modified": "2024-11-10T19:13:53",
    "author": "বাণিজ্য ডেস্ক",
    "category": "বাণিজ্য",
    "tag": [
      "কলকাতা",
      "বাংলাদেশ",
      "দোকান",
      "হোটেল",
      "ব্যবসা"
    ],
    "title": "বাংলাদেশের অতিথি নেই, কলকাতার হোটেল আর দোকানের ব্যবসা কমেছে ৭০%",
    "url": "https://www.prothomalo.com/business/ei12ibakcy",
    "content": "কলকাতার কেন্দ্রীয় অঞ্চলের দুই বর্গকিলোমিটারের মধ্যে শতাধিক হোটেল ও তিন শতাধিক দোকানপাটের ব্যবসা মূলত বিদেশ থেকে আসা অতিথিদের ওপর নির্ভর করে। এসব অতিথি সীমান্তের ওপারের বাংলাদেশ থেকে আসা মানুষ। সাম্প্রতিক মাসগুলোয় বাংলাদেশিদের আসা কমে যাওয়ায় কলকাতার হোটেল ও দোকানের ব্যবসা ৭০ শতাংশ কমে গেছে। টাইমস অব ইন্ডিয়া কলকাতা হোটেল অ্যান্ড রেস্টুরেন্ট মালিক সমিতির নির্বাহী কমিটির সদস্য মনোতোষ সরকারের সঙ্গে কথা বলেছে। তিনি জানান, মারকুইস স্ট্রিটে অবস্থিত তাঁর হোটেলের ৩০টি কক্ষের মধ্যে মাত্র চার-পাঁচটিতে বাংলাদেশ থেকে আসা অতিথি আছেন। জুলাই থেকে হোটেলের এই অবস্থা। মনোতোষ সরকার বলেন, শিক্ষার্থীদের আন্দোলন ও বাংলাদেশের প্রধানমন্ত্রী শেখ হাসিনার উচ্ছেদের আগে যেকোনো সময় ২৬ থেকে ২৮ জন বাংলাদেশি অতিথি হোটেলে থাকতেন। টাইমস অব ইন্ডিয়ার প্রতিবেদনে বলা হয়েছে, ডজনখানেক রুম আছে, এমন অনেক ছোট হোটেল সাময়িকভাবে বন্ধ করে দেওয়া হয়েছে। কারণ, একজন বা দুজন অতিথি নিয়ে এসব হোটেল আর চালাতে পারছে না কর্তৃপক্ষ। মনোতোষ সরকার বলেন, ২০২১ সালে কোভিডের কারণে ভ্রমণ নিষেধাজ্ঞার পর যেমনটা হয়েছিল, ঠিক তখনকার মতো পরিস্থিতি এখন। প্রায় খালি একটি হোটেলে আছেন চট্টগ্রামের রাজেন বিশ্বাস। হোটেলটি আগে তাঁর দেশি মানুষের হাঁকডাকে গমগম করত। তিনি জানান, বাংলাদেশের ঘটনাবলির পর ভারত সরকার নতুন ভিসা দেওয়ার ক্ষেত্রে যে কড়াকড়ি করেছে, সে কারণেই বাংলাদেশিদের কলকাতায় আসা ব্যাপকভাবে কমে গেছে। রাজেন বিশ্বাস বলেন, ‘আমার আগেই ভিসা ছিল, তাই কলকাতায় আসতে পেরেছি। এখন যাঁরা আবেদন করছেন, তাঁদের যদি জরুরি চিকিৎসার কোনো বিষয় না থাকে, তাহলে তাঁদের ভিসা দেওয়া হচ্ছে না। সম্ভবত বাংলাদেশের অস্থির পরিস্থিতির বিষয়ে উদ্বেগ থেকে ভারত কর্তৃপক্ষ ভিসা দেওয়ার ক্ষেত্রে কঠোর অবস্থান নিয়েছে।’ বাংলাদেশের ওই ব্যক্তি আরও জানান, আগামী ডিসেম্বর-জানুয়ারি মাসে যখন আগে দেওয়া ভিসাগুলোর মেয়াদ শেষ হয়ে যাবে, তখন এখনকার এই ১০-১৫ শতাংশ আন্তসীমান্ত চলাচলও বন্ধ হয়ে যাবে। নিউমার্কেটের দোকানগুলোর বেশির ভাগ ক্রেতাই বাংলাদেশ থেকে আসা মানুষ। কলকাতার বিভিন্ন অঞ্চল থেকে আসা ক্রেতা এখানে সাধারণত কমই আসেন। এসব দোকান এখন খাঁ খাঁ করছে। দোকানদারদের আশঙ্কা, বাংলাদেশে যদি অস্থিরতা চলতে থাকে এবং ভারতীয় কর্তৃপক্ষ যদি ভিসা দেওয়ায় কড়াকড়ি অব্যাহত রাখে, তাহলে এই এলাকার ব্যবসা-বাণিজ্যে ধস নামবে। নিউমার্কেটের দোকান চকোনাট শুধু বাংলাদেশিদের কাছে চকলেট, বাদাম, মসলা, কসমেটিকস বিক্রি করে। ওই দোকানে আগে প্রতিদিন সাড়ে তিন লাখ রুপির পণ্য বিক্রি হতো। এখন বিক্রি নেমেছে ৩৫ হাজার রুপিতে। দোকানের মালিক মো. শাহাবুদ্দিন বলেন, ‘মেডিকেল ভিসায় যাঁরা আসছেন, তাঁদের কেউ কেউ দোকানে আসেন। কিন্তু যাঁরা এখান থেকে পণ্য কিনে ঢাকায় নিয়ে বিক্রি করতেন, তাঁদের একেবারেই দেখতে পাচ্ছি না।’ কসমেটিকসের দোকান রয়্যাল স্টোরের পঞ্চম প্রজন্মের মালিক অজয় শ। তিনি বলেন, তাঁর ১২৪ বছর বয়সী দোকানের জন্যই যে কেবল পরিস্থিতি সঙিন, তা নয়। আসলে পুরো নিউমার্কেটের জন্যই পরিস্থিতি খারাপ। তিনি আরও বলেন, এই মার্কেট ২০০৮-০৯ সালেই পরিবর্তন দেখেছে, যখন স্থানীয় ক্রেতার সংখ্যা কমে যায়। অজয় শ বলেন, তখন থেকে নিউমার্কেট বাংলাদেশিদের কাছে জনপ্রিয় হয়ে ওঠে। প্রায় সব দোকানই তাঁদের চাহিদা ও পছন্দ অনুযায়ী মালামাল রাখতে শুরু করে। কিন্তু বাংলাদেশে অস্থিরতা ও ভিসা সমস্যার কারণে গ্রাহকদের পদচারণা একেবারেই কমে গেছে। দোকানি অজয় আরও বলেন, ‘আমরা প্রতিদিন ২৫ থেকে ৩০ জন বাংলাদেশি গ্রাহক পেতাম, যাঁরা গড়ে ১৫ হাজার রুপি খরচ করতেন। এখন আমরা প্রতিদিন খুব বেশি হলে জনা পাঁচেক বাংলাদেশি ক্রেতা পাই। আর তাঁদের খরচও ১০ হাজার রুপিতে নেমে গেছে।’"
  },
  {
    "date_published": "2024-11-10T18:32:01",
    "date_modified": "2024-11-10T18:32:01",
    "author": "প্রতিনিধি",
    "category": "জেলা",
    "tag": [
      "ঢাকা বিভাগ",
      "নারায়ণগঞ্জ",
      "নিহত",
      "গ্রেপ্তার",
      "বৈষম্যবিরোধী ছাত্র আন্দোলন",
      "মামলা"
    ],
    "title": "বৈষম্যবিরোধী ছাত্র আন্দোলনে নিহত বদিউজ্জামান হত্যা মামলায় যুবলীগ নেতা গ্রেপ্তার",
    "url": "https://www.prothomalo.com/bangladesh/district/lz5eszyz2o",
    "content": "নারায়ণগঞ্জ শহরের চাষাঢ়ায় গত ৫ আগস্ট বৈষম্যবিরোধী ছাত্র আন্দোলনে গুলিতে পোশাককর্মী বদিউজ্জামান হত্যার ঘটনায় জেলা যুবলীগের সভাপতি আবদুল কাদিরকে (৬৫) গ্রেপ্তার করেছে পুলিশ। রোববার সকালে কাদিরকে গ্রেপ্তার করে আদালতের মাধ্যমে কারাগারে পাঠায় পুলিশ। কাদির নারায়ণগঞ্জ সিটি করপোরেশনের সাবেক মেয়র সেলিনা হায়াৎ আইভীর ভগ্নিপতি। কাদির শহরের পাইকপাড়া এলাকার মৃত ইউসুফ মিয়ার ছেলে। নারায়ণগঞ্জ আদালত পুলিশের পরিদর্শক মো. কাইউম প্রথম আলোকে বলেন, ছাত্র-জনতার আন্দোলনে গুলিতে পোশাককর্মী বদিউজ্জামান হত্যা মামলায় কাদিরকে গ্রেপ্তার করা হয়। তাঁকে নারায়ণগঞ্জের সিনিয়র জুডিশিয়াল ম্যাজিস্ট্রেট মো. হায়দার আলীর আদালতে হাজির করা হলে কারাগারে পাঠানোর আদেশ দেন আদালত। নারায়ণগঞ্জ সদর মডেল থানার উপপরিদর্শক মাজহারুল ইসলাম বলেন, গত ৫ আগস্ট সকাল সাড়ে ১০টার দিকে বৈষম্যবিরোধী ছাত্র আন্দোলনে শহরের চাষাঢ়া গোলচত্বর এলাকায় কাদিরসহ আসামিরা আগ্নেয়াস্ত্র, লাঠিসোঁটা, ইট, লোহার রড ইত্যাদি নিয়ে জনমনে আতঙ্ক সৃষ্টি করেন। আসামিরা ছাত্র-জনতাকে মারধর করাসহ তাঁদের গুলি করে আহত করেন। ককটেল বোমা বিস্ফোরণ ঘটিয়ে মানুষের জানমালের ক্ষয়ক্ষতি করেন। গ্রেপ্তার কাদিরসহ আসামিরা ওই দিন সকাল সাড়ে ১০টার দিকে শহরের চাষাঢ়া গোলচত্বর এলাকায় তাঁদের হাতে থাকা দেশি অস্ত্র ও লাঠি দিয়ে এলোপাতাড়ি আঘাত করলে বদিউজ্জামান মাটিতে লুটিয়ে পড়েন। আশপাশের লোকজন এসে নারায়ণগঞ্জ জেনারেল হাসপাতালে নিয়ে গেলে সন্ধ্যা ছয়টার দিকে চিকিৎসক তাঁকে মৃত বলে ঘোষণা করেন। উল্লেখ্য, নারায়ণগঞ্জ শহরের চাষাঢ়া এলাকায় দেশি অস্ত্র ও লাঠি দিয়ে এলোপাতাড়ি আঘাত করে পোশাককর্মী বদিউজ্জামানকে হত্যার ঘটনায় সাবেক প্রধানমন্ত্রী শেখ হাসিনা; আওয়ামী লীগের সাধারণ সম্পাদক এবং সাবেক সড়ক পরিবহন ও সেতুমন্ত্রী ওবায়দুল কাদের; সাবেক সংসদ সদস্য শামীম ওসমানসহ ৩৬ জনের নাম উল্লেখ করে অজ্ঞাতনামা আরও ১৫০ জনকে আসামি করে আরও একটি হত্যা মামলা করা হয়েছে। গত ২১ সেপ্টেম্বর নিহত ব্যক্তির স্ত্রী আদুরী খাতুন বাদী হয়ে নারায়ণগঞ্জ সদর মডেল থানায় মামলাটি করেন।"
  },
  {
    "date_published": "2024-11-10T19:15:41",
    "date_modified": "2024-11-10T19:15:41",
    "author": "বিনোদন ডেস্ক",
    "category": "বলিউড",
    "tag": [
      "আমির খান",
      "অজয় দেবগন",
      "হিন্দি সিনেমা"
    ],
    "title": "গুঞ্জন কি সত্যি হবে",
    "url": "https://www.prothomalo.com/entertainment/bollywood/3z5bfrmqso",
    "content": "দুজনেই হিন্দি সিনেমার বড় তারকা। পর্দার বাইরেও দুজনে ভালো বন্ধু। তবে পর্দায় তাঁদের একসঙ্গে খুব বেশি দেখা যায়নি। ১৯৯৭ সালে মুক্তি পায় ইন্দ্র কুমার পরিচালিত ছবি ‘ইশ্‌ক’। এই ছবিতে অজয় দেবগন ও আমির খান প্রথম একসঙ্গে অভিনয় করেন। তারপর প্রায় তিন দশক অতিক্রান্ত। অবশেষে দুই অভিনেতা আবার একসঙ্গে কাজের ইচ্ছা প্রকাশ করেছেন। তবে কি ‘ইশ্‌ক’-এর সিকুয়েল আসছে? গতকাল শনিবার মুম্বাইয়ে ‘তেরা ইয়ার হুঁ ম্যায়’ ছবির মহরতে উপস্থিত ছিলেন আমির ও অজয়। এই ছবির মাধ্যমে ইন্দ্রের ছেলে আমন ইন্দ্র কুমার অভিনয়ে পা রাখছেন। এই অনুষ্ঠানে বলিউড হাঙ্গামাকে আমির বলেন, ‘অজয়ের সঙ্গে দেখা হলে ভালো লাগে। আমাদের খুব বেশি দেখা হয় না। কিন্তু দেখা হলে সেটা একে অপের প্রতি ভালোবাসা এবং শ্রদ্ধায় ভরে ওঠে।’ আমির আরও জানান, কীভাবে সেটে একটি শিম্পাঞ্জির হাত থেকে অজয় তাঁকে রক্ষা করেন। অজয়ের সরস মন্তব্য, ‘দোষ আমিরের! ও নিরীহ প্রাণীটার গায়ে জল দিয়ে দেয়। তারপর সে খেপে যেতেই আমির বাঁচাও বাঁচাও বলে দৌড়তে শুরু করে।’ কথায় কথায় অজয় ‘ইশ্‌ক’ ছবির স্মৃতি রোমন্থন করেন। তাঁর কথায়, ‘ছবির শুটিংয়ের সময়ে আমরা খুব মজা করেছিলাম। আমার তো মনে হয়, আমাদের আবার একসঙ্গে ছবি করা উচিত।’ অজয়ের মন্তব্যকে সমর্থন করেন আমির। এই খবর ছড়িয়ে পড়তেই অনুরাগীদের মনে কৌতূহল, তাহলে কি এই জুটি ‘ইশ্‌ক’-এর সিকুয়েলের প্রতি ইঙ্গিত করেছেন। যদিও তা যথাসময়ে প্রকাশ্যে আসবে। তবে দুই অভিনেতা যে একসঙ্গে কাজ করার ইচ্ছা প্রকাশ করেছেন, তা জেনে খুশি অনুরাগীদের একটা বড় অংশ।"
  },
  {
    "date_published": "2024-11-10T18:54:23",
    "date_modified": "2024-11-10T18:54:23",
    "author": "যশোর অফিস",
    "category": "জেলা",
    "tag": [
      "ছাত্রদল",
      "যুবদল",
      "মামলা",
      "আসামি",
      "যশোর",
      "খুলনা বিভাগ",
      "হত্যা"
    ],
    "title": "যশোরে যুবদল কর্মীকে হত্যার অভিযোগে মামলা, ছাত্রদল নেতা আসামি",
    "url": "https://www.prothomalo.com/bangladesh/district/kj9ji6p3pd",
    "content": "যশোরের ঝিকরগাছা উপজেলায় যুবদল কর্মী পিয়াল হাসানকে (২৮) কুপিয়ে হত্যার অভিযোগে মামলা হয়েছে। আজ রোববার দুপুরে নিহত পিয়ালের বাবা কিতাব আলী বাদী হয়ে ঝিকরগাছা থানায় হত্যা মামলা করেন। তবে আজ বিকেল সাড়ে চারটা পর্যন্ত কাউকে গ্রেপ্তার করতে পারেনি পুলিশ। মামলায় ঝিকরগাছা পৌর ছাত্রদলের আহ্বায়ক শামীম রেজাসহ ১০ জনের নাম উল্লেখ করা হয়। আর অজ্ঞাতনামা আসামি করা হয়েছে আরও ছয় থেকে সাতজনকে। পুলিশ ও স্থানীয় সূত্রে জানা যায়, পূর্বশত্রুতার জেরে গতকাল শনিবার দুপুরে ঝিকরগাছা রেলস্টেশনের পাশে ৮ থেকে ১০ জন পিয়ালকে ধাওয়া দেন। পিয়াল দৌড়ে পাশের বিদ্যালয়ে গিয়ে আশ্রয় নেন। পরে সেখানে তাঁকে কুপিয়ে হত্যা করা হয়। যশোর জেনারেল হাসপাতালে ময়নাতদন্ত শেষে পিয়ালের লাশ স্বজনদের কাছে হস্তান্তর করা হয়েছে। পরে তাঁর লাশ পারিবারিক করবস্থানে দাফন করা হয়। নিহত পিয়াল ঝিকরগাছা উপজেলার মোবারকপুর বিশ্বাসপাড়া এলাকার কিতাব আলীর ছেলে। তিনি ঝিকরগাছা বাজারে মুরগির ব্যবসা করতেন। তাঁর চার বছরের এক কন্যাসন্তান আছে। ঝিকরগাছা থানার ভারপ্রাপ্ত কর্মকর্তা বাবলুর রহমান খান বলেন, মামলার এজাহারভুক্ত আসামি সবাই পলাতক। তাঁদের গ্রেপ্তারে চেষ্টা চলছে। স্বজন ও পুলিশ সূত্রে জানা যায়, ঝিকরগাছা বাজারে আধিপত্য বিস্তার নিয়ে গত ৫ আগস্ট পৌর ছাত্রদলের আহ্বায়ক শামীম রেজার সঙ্গে যুবদলের কর্মী পিয়াল হাসানের বিরোধ হয়। সেই বিরোধের জেরে পিয়ালের নেতৃত্বে কয়েকজন শামীমের বাবা কামরুল ইসলামকে ছুরিকাঘাত করেন। এ ঘটনায় একটি মামলা হয়। ওই মামলায় পিয়ালসহ চারজনকে গ্রেপ্তার করে আদালতের মাধ্যমে কারাগারে পাঠায় পুলিশ। দেড় মাস কারাভোগ করে ৮ নভেম্বর জামিনে মুক্ত হন তাঁরা। গতকাল শনিবার পিয়াল ঝিকরগাছা রেলস্টেশন এলাকায় শামীম রেজার কাছে গিয়ে ওই ঘটনার জন্য ক্ষমা চান। এ সময় শামীম তাঁর সহযোগীদের মুঠোফোনে ডেকে এনে পিয়ালকে ধাওয়া দেন। একপর্যায়ে পিয়ালকে কুপিয়ে হত্যা করা হয়। নিহত পিয়ালের ভাই সুমন হাসান বলেন, ‘পারিবারিক বিরোধ থেকেই এই হত্যাকাণ্ড ঘটেছে। শামীমের বাবা আহত হওয়ার ঘটনায় অনুতপ্ত হয়ে পিয়াল শনিবার দুপুরে শামীমের কাছে মাফ চাইতে যান। কিন্তু শামীম মাফ না করে তাঁর লোকজন ডেকে কুপিয়ে ও বোমা মেরে তাঁকে হত্যা করেছেন। আমরা খুনিদের ফাঁসি চাই।’ স্থানীয় লোকজনের ভাষ্য, ঝিকরগাছা উপজেলা বিএনপির মধ্যে দুটি পক্ষ আছে। বর্তমান উপজেলা বিএনপির সভাপতি সাবিরা সুলতানা ও সাধারণ সম্পাদক ইমরান সামাদ একটি পক্ষে এবং উপজেলা বিএনপির সাবেক আহ্বায়ক মোর্তজা এলাহী অপর পক্ষে নেতৃত্ব দিচ্ছেন। নিহত পিয়াল হাসান বিএনপি নেতা ইমরান সামাদের অনুসারী হিসেবে এলাকায় পরিচিত।"
  },
  {
    "date_published": "2024-11-10T18:33:53",
    "date_modified": "2024-11-10T18:33:53",
    "author": "প্রতিনিধি",
    "category": "বাংলাদেশ",
    "tag": [
      "খাগড়াছড়ি",
      "পানছড়ি",
      "অপরাধ",
      "চট্টগ্রাম বিভাগ",
      "ইউপিডিএফ",
      "হত্যা"
    ],
    "title": "পানছড়িতে ১১ দিনের ব্যবধানে আরও এক ইউপিডিএফ নেতাকে গুলি করে হত্যা",
    "url": "https://www.prothomalo.com/bangladesh/5x3hiis9r0",
    "content": "১১ দিনের ব্যবধানে খাগড়াছড়ির পানছড়িতে আরও এক ইউপিডিএফ নেতা দুর্বৃত্তদের হাতে খুন হলেন। নিহত ইউপিডিএফ নেতার নাম মিটন চাকমা। তিনি দলের সংগঠক ছিলেন। আজ রোববার দুপুরের দিকে তাঁকে পানছড়ি বাবুরপাড়া এলাকায় গুলি করে হত্যা করা হয়। মিটন চাকমা দীঘিনালা উপজেলাধীন উদোলবাগান গ্রামের সুশান্ত চাকমার ছেলে। তিনি চট্টগ্রাম বিশ্ববিদ্যালয়ে পালি বিভাগ থেকে স্নাতকোত্তর পাস করেন এবং পাহাড়ি ছাত্র পরিষদের চট্টগ্রাম বিশ্ববিদ্যালয় শাখার সভাপতি হিসেবে দায়িত্ব পালন শেষে ২০২২ সালের নভেম্বরে ইউপিডিএফে যোগ দেন। ইউপিডিএফের প্রচার ও প্রকাশনা সম্পাদক নিরণ চাকমা স্বাক্ষরিত এক বিবৃতিতে এই হত্যাকাণ্ডের নিন্দা জানানো হয়। ইউপিডিএফের খাগড়াছড়ি জেলা সংগঠক অংগ্য মামরা বলেন, আজ দুপুর ১২টার সময় খাগড়াছড়ির পানছড়িতে জেএসএস সন্তু লারমা পক্ষের একটি সশস্ত্র দল ইউপিডিএফ সদস্যদের ওপর সশস্ত্র হামলা চালায়। এতে ইউপিডিএফ সংগঠক মিটন চাকমা নিহত হন। মানবেন্দ্র নারায়ণ লারমার মৃত্যুবার্ষিকীর দিনে এ হামলাকে ন্যক্করজনক ও কাপুরুষোচিত বলে উল্লেখ করেন তিনি। এ হামলার মাধ্যমে তারা নিজেদের আবার খুনি বাহিনী হিসেবে প্রমাণ করল। এ ব্যাপারে জানতে জেএসএসের কেন্দ্রীয় সহসভাপতি ঊষাতন তালুকদারের সঙ্গে একাধিকবার মুঠোফোনে যোগাযোগ করেও তাঁকে পাওয়া যায়নি। তবে হত্যাকাণ্ড সম্পর্কে পুলিশ কোনো তথ্য পায়নি বলে জানিয়েছে। জানতে চাইলে পানছড়ি থানার ভারপ্রাপ্ত কর্মকর্তা (ওসি) মো. জসিম উদ্দিন বলেন, এ ব্যাপারে এখনো নিশ্চিত হওয়া যায়নি। খোঁজ নিয়ে জানানো হবে। এর আগে গত ৩০ অক্টোবর পানছড়ির লতিবান ইউনিয়নের শান্তিরঞ্জন পাড়ায় মন্যা চাকমা ওরফে সিজন (৫০), খরকসেন ত্রিপুরা ওরফে শাসন (৩৫), পরান্টু চাকমা ওরফে জয়েন (২২) নামের চার ইউপিডিএফ নেতা-কর্মীকে গুলি করে হত্যা করা হয়। এ ছাড়া গত বছরের ১১ ডিসেম্বর পানছড়ি লোগাং ইউনিয়নের অনিলপাড়ায় দলটির চারজন খুন হন। ইউপিডিএফ দুটি ঘটনার জন্য ইউপিডিএফ গণতান্ত্রিককে দায়ী করেছে।"
  },
  {
    "date_published": "2024-11-10T18:21:08",
    "date_modified": "2024-11-10T18:21:08",
    "author": "প্রতিনিধি",
    "category": "জেলা",
    "tag": [
      "বিরামপুর",
      "মৃত্যু",
      "রংপুর বিভাগ",
      "দিনাজপুর"
    ],
    "title": "মাটির চুলা তৈরিতে ব্যস্ত ছিলেন মা, পুকুরে ডুবে ছেলের মৃত্যু",
    "url": "https://www.prothomalo.com/bangladesh/district/whdt7ujvtu",
    "content": "দিনাজপুরের ঘোড়াঘাট উপজেলায় বাড়িতে মাটির চুলা তৈরিতে ব্যস্ত ছিলেন মা রিক্তা বেগম। পাশেই খেলছিল তাঁর এক বছর বয়সী শিশু রায়হান কবির। খেলার এক পর্যায়ে পুকুরে ডুবে মারা গেছে শিশুটি। আজ রোববার সকালে ঘোড়াঘাট উপজেলার ২ নম্বর পালশা ইউনিয়নের ওমরপুর গ্রামে এ ঘটনা ঘটে। মারা যাওয়া শিশু রায়হান কবির একই গ্রামের মেহেদী হাসান ও রিক্তা বেগম দম্পতির ছেলে। পরিবারের বরাত দিয়ে ঘোড়াঘাট থানার উপপরিদর্শক রুহুল আমিন বলেন, আজ সকাল আটটার দিকে ওমরপুর গ্রামের গৃহিণী রিক্তা বেগম বাড়িতে মাটির চুলা তৈরির কাজ করছিলেন। এ সময় তাঁর কোলের শিশু রায়হান কবির পাশেই খেলছিল। প্রায় ১৫ মিনিট পর রায়হানকে দেখতে না পেয়ে চারদিকে খোঁজাখুঁজি করেন। আশপাশে না পেয়ে বাড়ির পূর্ব পাশে প্রায় ২০ হাত দূরে পুকুরে ছেলের হাত ভাসতে দেখেন রিক্তা। দ্রুত তিনি পানিতে ঝাঁপ দিয়ে ছেলেকে মৃত অবস্থায় উদ্ধার করেন। পুকুরে ডুবে শিশুটির মৃত্যুর বিষয়টি নিশ্চিত করে ঘোড়াঘাট থানার ভারপ্রাপ্ত কর্মকর্তা নাজমুল হক প্রথম আলোকে বলেন, পরিবারের আবেদনের পরিপ্রেক্ষিতে ময়নাতদন্ত ছাড়াই শিশুটির লাশ দাফনের জন্য অনুমতি দেওয়া হয়েছে।"
  },
  {
    "date_published": "2024-11-10T18:15:00",
    "date_modified": "2024-11-10T18:15:00",
    "author": "মনজুরুল আলম",
    "category": "টেলিভিশন",
    "tag": [
      "শিল্পীর মৃত্যু",
      "অভিনয় শিল্পী",
      "তারকা"
    ],
    "title": "হারতে হারতে জিতেও হারতে হলো আফরোজাকে",
    "url": "https://www.prothomalo.com/entertainment/tv/392akw90x8",
    "content": "ভেবেই নিয়েছিলেন জীবনের শুরুতেই হেরে গিয়েছেন। ভাবার যথেষ্ট কারণ ছিল। এসএসসি পরীক্ষা দিয়ে যখন জীবন নিয়ে রঙিন এক স্বপ্ন মনে দানা বাঁধছেন, তখন বসতে হয় বিয়ের পিঁড়িতে। পরিবারের মতে বিয়ে। তারপরও বাধা অতিক্রম করে তিনি পড়াশোনা করেছেন। এরপর স্বামী ছেড়ে চলে যান। বিচ্ছেদ হয়। চারপাশে সবকিছু তখন ঘোলাটে দেখতে থাকেন। এভাবে বারবার হারতে বসেছেন অভিনেত্রী আফরোজা। একাকী দুই সন্তান নিয়ে স্রোতের বিপরীতে লড়তে শুরু করেন। যেন ‘হার’ শব্দটা জীবন থেকে দূরে সরিয়ে রাখেন। যে কারণেই হয়তো প্রতিবারই হারতে হারতে জিতে গিয়েছেন। সেভাবে কদিন আগেও চেয়েছিলেন বিজয়ী হয়ে ফিরতে। সহকর্মীদের শুনিয়েছিলেন, ক্যানসার থেকে সেরে আবার তিনি অভিনয় ফিরবেন। তা আর হলো না। বহুবার জীবনের কাছে হারতে হারতে জিতেও যাওয়া অভিনেত্রী আফরোজাকে আজ মৃত্যুর কাছে হারতে হলো। সকাল ছয়টায় তিনি প্রয়াত হয়েছেন। ক্যানসার আক্রান্ত হওয়ার পর বেশ কয়েকবার কথা হয় এই অভিনেত্রীর সঙ্গে। প্রতিবারই তিনি বলতেন, নিয়তির হাতেই সব ছেড়ে দিয়েছেন। আর বাকিটা তিনি চেষ্টা করছেন। তবে কথা শেষে বলতেন, যখন শুধুই অভিনয় করার কথা, সেই সময়েই তিনি শয্যায়। জীবনে এত দূর আসতে তাঁকে তত দিনে বহু কাঠখড় পেরোতে হয়েছে। সেগুলো কখনোই ভুলতেন না। এসবই নাকি তাঁকে অনুপ্রাণিত করত।অল্প বয়সে মা হওয়ার পরে দুই সন্তান নিয়ে অনেকটাই অথই সাগরে পড়ে যান। তিনি চাইতেন, নিজের মতো করে সন্তানদের মানুষ করতে। কাঁধে বড় দায়িত্ব নিয়ে চাকরি নেন। সেই আয় দিয়েই সন্তানদের বড় করতে শুরু করেন। সিঙ্গেল মা হয়ে চারপাশের মানুষের কথা কখনোই কানে নেননি। তিনি যেমন ছিলেন স্বাধীনচেতা, তেমনি সন্তানদের স্বাধীনতা দিয়ে বড় করেছেন। আফরোজা একসময় চাকরির পাশাপাশি অভিনয়ে যুক্ত হন। সেই অভিনয়ের প্রতি ভালোবাসা বাড়তে থাকে। একসঙ্গে অভিনয় ও চাকরি করে তিনি ছিলেন ক্লান্ত। বুঝতে থাকেন এটাই তাঁর ধ্যানজ্ঞান। একসময় চাকরি ছেড়ে অভিনয়ই নিয়মিত হন। অভিনয় তাঁর জীবনের সঙ্গে মিশে যেতে শুরু করে। এই নিয়ে প্রয়াত এই অভিনেত্রী প্রথম আলোকে জানিয়েছিলেন, ‘চাকরি ছেড়ে দিই। সিঙ্গেল মা হিসেবে অনেক দিন ধরে সংগ্রাম করেছি। মনে হলো, একসঙ্গে চাকরি আর অভিনয় সম্ভব নয়। বিশ্রামের দরকার আছে। আমি অনেক ক্লান্ত হয়ে যাচ্ছিলাম। তখন সিদ্ধান্ত নিই, শুধু অভিনয়টাই করে যাব। খেয়েপরে বেঁচে থাকতে পারলেই আমি খুশি ছিলাম। আর ভাবছিলাম, আমার জীবনের বড় পাওয়া ছেলেদের মানুষ করেছি। এর বাইরে আমার কখনোই কোনো উচ্চাকাঙ্ক্ষা ছিল না। শুধু ইচ্ছা ছিল, নিজের মতো করে একটু বাঁচা। নিজের পরিচয়ে বাঁচা।’ তাঁর এই চাওয়ার মধ্যে দুই সন্তান বড় হতে থাকেন। তাঁরা বিশ্ববিদ্যালয়ে ভর্তি হন। তখন অর্থনৈতিকভাবে তেমন টানাপোড়েন ছিল না। কারণ, সন্তানেরাও পড়াশোনা করে চাকরিতে যুক্ত হতে থাকেন। তিনি নিয়মিত হন অভিনয়ে। পুরো সময় শুধু অভিনয় নিয়েই ভাবতে থাকেন। তাঁর ইচ্ছা ছিল অভিনয়ে নিজের ভালো একটি জায়গা তৈরি করা। সেই সুযোগগুলোও তাঁকে ধরা দিচ্ছিল। জীবনের সবকিছু যখন একটু গুছিয়ে আসছিল, ঠিক তখনই তাঁর ক্যানসার ধরা পড়ে। ক্যানসার ধরা পড়ার পরে গত বছর সেপ্টেম্বর থেকে অভিনেত্রী আফরোজা আর কোনো শুটিংয়ে অংশ নিতে পারেননি। তাঁর আয় থেমে গেছে। তার পর থেকে চিকিৎসা খরচ বেড়েছে বহুগুণ। আফসোস ছিল অভিনয় ক্যারিয়ার নিয়ে। তিনি প্রথম আলোকে বলেছিলেন, ‘আমি এত দিন ধরে অভিনয় করি, কিন্তু সেই অর্থে পার্শ্বচরিত্রের বাইরে আরও ভালো চরিত্র আমার পাওয়ার কথা ছিল। কিন্তু পাইনি। এই নিয়ে আমি সব সময় আমার গুরু মামুনুর রশীদের কথা মেনে চলি। তিনি বলেছিলেন, “লিফট ধরে কখনো ওপরে ওঠার চেষ্টা করবে না। সিঁড়ি বেয়ে বেয়ে ওপরে ওঠো, অনেক দিন টিকে থাকতে পারবা।”’ তিনি আরও জানিয়েছিলেন, ‘ক্যারিয়ার নিয়ে আরও ভালো জায়গায় যাওয়ার কথা ছিল, সচ্ছল হওয়ার কথা ছিল। কিন্তু ভাগ্য সাপোর্ট করেনি। আমার ইচ্ছা, সুস্থ হয়ে কিছু ভালো কাজ করার চেষ্টা করব। যে কাজগুলো আমাকে বাঁচিয়ে রাখবে।’ মাসখানেক আগেও অভিনেতা কচি খন্দকারের সঙ্গে কথা হয়েছিল। সেই অভিজ্ঞতা ভাগাভাগি করে কচি খন্দকার জানান, তাঁর নতুন কোনো কাজ মানেই আফরোজা হোসাইন থাকবেনই। নাটক ‘বাঙি টেলিভিশন’, ‘দুধভাত’সহ প্রায় সব কাজে অবধারিতভাবে এই অভিনেত্রীর চরিত্র থাকত। এবার তিনি শুরু করেছেন নতুন ধারাবাহিক নাটক ‘তেল ছাড়া পরোটা’র শুটিং। সেই খবর পেয়েছিলেন আফরোজা।কচি খন্দকার বলেন, ‘আফরোজা আপার সঙ্গে প্রায়ই কথা হতো। বুঝতে পারছিলাম তাঁর দিনগুলো শেষ। কিন্তু এর মাঝেই আপা বলতেন, সুস্থ হয়ে আবার কাজ শুরু করতে চান। এত কিছুর পরও তাঁর ক্লান্তি নেই। তিনি মনোবল হারাচ্ছেন না। জীবন নিয়ে লড়াই–সংগ্রাম করেও তাঁর মধ্যে অদম্য এক স্পৃহা। যার মূলে থাকত সহজ–সরল এক চাওয়া। অভিনেত্রী হিসেবে নিজের একটা জায়গা তৈরি করা। মানুষ যেন তাঁকে অভিনেত্রী হিসেবে মনে রাখে, চেনে, সেই জায়গায় তিনি যেতে চেয়েছিলেন। কাজের মধ্য দিয়েই তিনি বেঁচে থাকতে চাইতেন।’ ২০২২ সালের সেপ্টেম্বরে তাঁর জরায়ু ক্যানসার ধরা পড়ে। সেই থেকে বন্ধ ছিল প্রিয় শুটিং। দ্রুতই জরায়ুর ক্যানসারের চিকিৎসা নিতে থাকেন। ঢাকায় কেমোথেরাপি নেওয়ার পর তিনি ভারতেও একাধিকবার চিকিৎসা নিয়েছেন। দুই সপ্তাহ আগেও তিনি ঢাকার ইবনে সিনায় চিকিৎসা নেন। কিন্তু খরচ কোনোভাবেই কুলাতে পারছিলেন না। অনেকেই সহযোগিতায় এগিয়ে আসেন। অভিনয়শিল্পী সংঘের সাধারণ সম্পাদক রওনক হাসান জানান, আজ মিরপুরের বুদ্ধিজীবী কবরস্থানে এই অভিনেত্রীকে দাফন করা হবে। এই অভিনেত্রীর জন্ম ৮ ফ্রেব্রুয়ারি ১৯৬৮ সাল।"
  },
  {
    "date_published": "2024-11-10T18:25:12",
    "date_modified": "2024-11-10T18:25:12",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "বিএনপি",
      "নোয়াখালী",
      "বৈষম্যবিরোধী ছাত্র আন্দোলন",
      "আওয়ামী লীগ"
    ],
    "title": "‘আওয়ামী লীগের কর্মীদের জন্য ঘরে ঘরে বাঁশের লাঠি প্রস্তুত’",
    "url": "https://www.prothomalo.com/bangladesh/koowpgxm6z",
    "content": "নোয়াখালীতে আওয়ামী লীগের নেতা-কর্মীদের উদ্দেশে বৈষম্যবিরোধী ছাত্র আন্দোলনের মুখ্য সংগঠক আবদুল হান্নান মাসুদ বলেছেন, ঢাকা শহরের প্রতিটি বাড়িতে, ঘরে ঘরে, ঢাকা বিশ্ববিদ্যালয়সহ প্রতিটি বিশ্ববিদ্যালয়ে বাঁশের লাঠি প্রস্তুত করা হচ্ছে। আওয়ামী লীগের নেতা-কর্মীরা মাঠে নামলেই সেই লাঠি দিয়ে প্রতিহত করার ঘোষণা দেন তিনি। গতকাল শনিবার রাতে নোয়াখালীর জেলা শহর মাইজদীর পুরাতন বাসস্ট্যান্ড এলাকায় এক সমাবেশে আবদুল হান্নান মাসুদ এ কথাগুলো বলেন। আজ রোববার ঢাকার জিপিও-সংলগ্ন শহীদ নূর হোসেন চত্বরে আওয়ামী লীগের কর্মসূচি ঘোষণার প্রতিবাদে বৈষম্যবিরোধী ছাত্র আন্দোলন এই সমাবেশ করে। এর আগে জিলা স্কুলের সামনে থেকে এক বিক্ষোভ মিছিল শুরু হয়ে সমাবেশস্থলে এসে শেষ হয়। সমাবেশে আবদুল হান্নান মাসুদ বলেন, ‘ছাত্র-জনতাকে বলব, সারা দেশের মতো নোয়াখালীতেও প্রস্তুত থাকুন এসব সন্ত্রাসীকে প্রতিহত করার জন্য। আগামীর বাংলাদেশের সিদ্ধান্ত ঢাকা থেকে হবে, দিল্লি থেকে নয়।’ কর্মসূচিতে এ ছাড়া বক্তব্য দেন বৈষম্যবিরোধী ছাত্র আন্দোলন নোয়াখালীর সমন্বয়ক আরিফুল ইসলাম। এদিকে আওয়ামী লীগের কর্মসূচির প্রতিবাদে রাতে জেলা শহর মাইজদী এলাকায় বিক্ষোভ মিছিল করেন বিএনপি ও এর সহযোগী সংগঠনের নেতা-কর্মীরা। মিছিলে আওয়ামী লীগ ও শেখ হাসিনার বিরুদ্ধে বিভিন্ন স্লোগান দেন তাঁরা। নোয়াখালীর অতিরিক্ত পুলিশ সুপার মো. ইব্রাহিম আজ সকালে প্রথম আলোকে বলেন, নিষিদ্ধ কোনো সংগঠনের পক্ষে কেউ কোনো ধরনের কর্মসূচি পালনের চেষ্টা করলে তাঁদের কঠোর হাতে দমন করা হবে। গতকাল থেকেই জেলা পুলিশ জেলায় নজরদারি বাড়িয়েছে, যাতে কর্মসূচি পালনের নামে কেউ কোনো বিশৃঙ্খলার সুযোগ না পান। জেলার গুরুত্বপূর্ণ স্থানে এরই মধ্যে পুলিশের টহল বাড়ানো হয়েছে।"
  },
  {
    "date_published": "2024-11-10T17:47:25",
    "date_modified": "2024-11-10T17:47:25",
    "author": "নিজস্ব প্রতিবেদক",
    "category": "জেলা",
    "tag": [
      "ময়মনসিংহ বিভাগ",
      "ময়মনসিংহ",
      "বয়স্ক ভাতা"
    ],
    "title": "‘ভাতার টেহার লাগি ওষুধ কিনতাম পারতাছি না’",
    "url": "https://www.prothomalo.com/bangladesh/district/b6ljydh3cf",
    "content": "কাকডাকা ভোরে বাড়ি থেকে বের হন আক্কাস আলী। বয়স জিজ্ঞাসা করতেই দাবি করলেন ৮০। একসময় বাদাম বিক্রি ও দিনমজুরের কাজ করতেন। বয়সের ভারে পারেন না। শরীরেও দানা বেঁধেছে নানা অসুখ। বাধ্য হয়ে হাত পাতেন অন্যের দ্বারে। সরকারের পক্ষ থেকে বয়স্ক ভাতা পেলেও কয়েক মাস ধরে না পাওয়ায় তিনি বিপাকে পড়েছেন। রোববার সকালে ময়মনসিংহ নগরের জয়নুল আবেদিন উদ্যানে প্রবীণ আক্কাস আলীর সঙ্গে কথা হয়। তাঁর বাড়ি জেলার মুক্তাগাছা উপজেলার তারাটি ইউনিয়নের কলাকান্দা গ্রামে। আক্কাস আলী বলেন, ‘আমি সরকারি বয়স্ক ভাতা পাই। তিন মাস পরপর ১ হাজার ৮০০ টাকা পাইতাম। কিন্তু ছয় মাস ধইরা পাইতাছি না। টেহার লাগি ওষুধ কিনতাম পারতাছি না। ভাতার টেহা পাইলে ওষুধ কিনলাম অইলে।’ আক্কাস আলী জানান, আগে বাদাম বিক্রি ও দিনমজুরের কাজ করলেও এক বছর ধরে মানুষের কাছে হাত পাতছেন। প্রতিদিন মুক্তাগাছা থেকে যাওয়া-আসায় ১৪০ টাকা খরচ হয়। জয়নুল আবেদিন উদ্যান ও আশপাশের এলাকা ঘুরে ৩০০ থেকে ৪০০ টাকা হয়। সেই টাকা দিয়ে সংসারের জিনিস কিনে বাড়ি ফেরেন। তাঁর তিন মেয়ে ও এক ছেলে। কিন্তু ছেলে তাঁকে দেখে না। স্ত্রীকে নিয়ে কষ্টের সংসার। সড়ক দুর্ঘটনায় একটি চোখ হারানোর পাশাপাশি বিকলাঙ্গ হয়েছেন আবুল কালাম (৫৬)। ময়মনসিংহ সদর উপজেলার সিরতা ইউনিয়নের ভাটিয়ারা গ্রামের এই বাসিন্দা জয়নুল আবেদিন উদ্যানে ক্রাচে ভর দিয়ে মানুষের কাছে সাহায্য চাইছিলেন। সকালে তাঁর সঙ্গে কথা হয়। তিনি বলেন, ‘তিন মাস পরপর ২ হাজার ২৫০ টাকা করে ভাতা পাইতাম। কিন্তু মেলা দিন ধইরা পাইতাছি না। ভাতার টেহা পাইলে আর কিছু টেহা লাগায়ে দুই বস্তা চাল কিনতাম। চাল দিয়া দুই মাস চলত, চিন্তা করণ লাগত না। কিন্তু ভাতা না পাওয়ায় অহন খুব কষ্ট কইরা চলতাছি।’ আবুল কালাম বলেন, ‘আগে দিনমজুরি করে তিন মেয়েকে নিয়ে সংসার চালাতেন। আট বছর আগে সড়ক দুর্ঘটনা তাঁকে পঙ্গু বানিয়ে দেয়। তিন মেয়ের মধ্যে দুই মেয়ে মারা গেছে। আরেক মেয়ে স্বামীর সংসারে থাকে। বড় মেয়ের একটা সন্তানকে তিনি লালন–পালন করেন। জেলা সমাজসেবা কার্যালয়ের তথ্যমতে, সামাজিক সুরক্ষা কর্মসূচির আওতায় জেলায় ভাতাভোগী মানুষের সংখ্যা ৪ লাখ ৭৮ হাজার। এর মধ্যে ২ লাখ ৪৮ হাজার ৩৪০ জন মাসে ৬০০ টাকা করে বয়স্ক ভাতা পান। ১ লাখ ৬ হাজার ৫২৬ জন বিধবা ও স্বামী নিগৃহীতা নারী ৫৫০ টাকা করে ভাতা পান। ১ লাখ ১৮ হাজার ৮০৭ জন অসচ্ছল প্রতিবন্ধী মাসে ৮৫০ টাকা করে ভাতা পান। অনগ্রসর জনগোষ্ঠীর বয়স্ক ভাতা পান ৭৩৬ জন, প্রতিবন্ধী শিক্ষার্থীদের মধ্যে ৩ হাজার ৯২১ জন শিক্ষা উপবৃত্তি পান। সমাজসেবা অধিদপ্তরের ময়মনসিংহের উপপরিচালক রাজু আহমেদ প্রথম আলোকে বলেন, সরকারি নির্দেশনা অনুযায়ী ভাতা ছাড় করা হয়েছে। উপকারভোগীরা ইতিমধ্যে ভাতা পেতে শুরু করেছেন। পর্যায়ক্রমে সবাই পাবেন।"
  },
  {
    "date_published": "2024-11-10T17:44:54",
    "date_modified": "2024-11-10T17:44:54",
    "author": "প্রতিনিধি",
    "category": "জেলা",
    "tag": [
      "র‌্যাপিড অ্যাকশন ব্যাটালিয়ন",
      "ঢাকা",
      "বিয়ে",
      "কেরানীগঞ্জ",
      "অপহরণ",
      "ঢাকা বিভাগ",
      "দাম্পত্য"
    ],
    "title": "বিয়ের পরদিনই স্বামীকে অপহরণ, নববধূসহ পাঁচজন গ্রেপ্তার",
    "url": "https://www.prothomalo.com/bangladesh/district/3eep8qm6ed",
    "content": "ঢাকার কেরানীগঞ্জে বিয়ের পরদিনই স্বামীকে অপহরণের পর মুক্তিপণ দাবির অভিযোগে নববধূসহ পাঁচজনকে গ্রেপ্তার করেছে র‌্যাব। একই সঙ্গে গতকাল শনিবার রাতে রাজধানীর মতিঝিলের গোপীবাগ এলাকায় একটি বাড়িতে অভিযান চালিয়ে অপহৃত মো. ফয়সালকে (৩০) উদ্ধার করেন র‌্যাব সদস্যরা। আজ রোববার দুপুরে র‌্যাব-১০ এর সহকারী পরিচালক (মিডিয়া) ও জ্যেষ্ঠ সহকারী পুলিশ সুপার তাপস কর্মকার সংবাদ বিজ্ঞপ্তির মাধ্যমে এসব তথ্য জানান। ভুক্তভোগী মো. ফয়সাল দক্ষিণ কেরানীগঞ্জের বেয়ারা বাজার এলাকার বাসিন্দা। গ্রেপ্তার পাঁচজন হলেন ফয়সালের স্ত্রী জান্নাতুল ফেরদৌস (১৮), তাঁর বন্ধু রিফাত শিকদার (১৯), মোহাম্মদ রাজ (২১), মেহেদী হাসান (১৯) ও অপ্রাপ্তবয়স্ক কিশোরী (১৫)। র‌্যাবের সংবাদ বিজ্ঞপ্তিতে বলা হয়, ৭ নভেম্বর ফয়সালের সঙ্গে পারিবারিকভাবে জান্নাতুল ফেরদৌসের বিয়ে হয়। পরদিন সন্ধ্যা ছয়টার দিকে ফয়সাল ও জান্নাতুল কেরানীগঞ্জের সারিঘাট এলাকায় ঘুরতে যান। সেখান থেকে রাত আটটার দিকে জান্নাতুল একা তাঁর শ্বশুরবাড়ি ফিরে জানান, অজ্ঞাতনামা ৬ থেকে ৭ জন ফয়সালকে মারধর করে জোর করে একটি সিএনজিতে তুলে অপহরণ করে নিয়ে গেছে। এরপর ফয়সালকে তার স্বজনেরা বিভিন্ন জায়গায় খোঁজাখুঁজি করেন। পরে অপহরণকারীরা ফয়সালের মায়ের মুঠোফোনে যোগাযোগ করে ৬০ হাজার টাকা মুক্তিপণ দাবি করে। মুক্তিপণ না পেলে ফয়সালকে প্রাণে মেরে ফেলার হুমকিও দেওয়া দেয়। এ ঘটনায় গতকাল শনিবার সন্ধ্যায় ফয়সালের মা বাদী হয়ে দক্ষিণ কেরানীগঞ্জ থানায় অজ্ঞাতনামা আসামিদের বিরুদ্ধে একটি অপহরণ মামলা দায়ের করেন। সংবাদ বিজ্ঞপ্তিতে র‌্যাব জানায়, বিষয়টি জানতে পেরে র‌্যাব-১০ এর একটি আভিযানিক দল অপহৃত ফয়সালকে উদ্ধার ও অপহরণকারীদের গ্রেপ্তারে তদন্ত শুরু করে। সেই পরিপ্রেক্ষিতে মামলা হওয়ার ঘণ্টাখানেকের মধ্যে রাজধানীর মতিঝিলের গোপীবাগ এলাকায় একটি বাড়িতে অভিযান চালিয়ে ফয়সালকে অক্ষত অবস্থায় উদ্ধার করা হয়। একই সঙ্গে অপহরণকারী চক্রের মূল হোতা রিফাত ও তার সহযোগী রাজ ও মেহেদীকে গ্রেপ্তার করা হয়। পরে তাঁদের দেওয়া তথ্যমতে রাজধানীর ওয়ারী এলাকা থেকে অপহরণকারী চক্রের আরও দুই সদস্য ফয়সালের স্ত্রী জান্নাতুল ও অপ্রাপ্তবয়স্ক কিশোরীকে গ্রেপ্তার করা হয়। গ্রেপ্তার আসামিদের প্রাথমিক জিজ্ঞাসাবাদের বরাত দিয়ে র‌্যাব জানায়, গ্রেপ্তার জান্নাতুলের সঙ্গে রিফাতের প্রেমের সম্পর্ক ছিল। বিয়ের পর ফয়সালকে অপহরণ করে মুক্তিপণ আদায়ের পরিকল্পনা করেন তাঁরা। সেই মুক্তিপণের টাকা নিয়ে রিফাত ও জান্নাতুল পালিয়ে গিয়ে বিয়ে করার পরিকল্পনা করেন। সেই পরিকল্পনা অনুযায়ী বিয়ের পরদিনই ফয়সালকে ঘুরতে যাওয়ার কথা বলে কৌশলে বাইরে নিয়ে গিয়ে অপরহণ করা হয়। গ্রেপ্তারকৃত ব্যক্তিদের সংশ্লিষ্ট থানায় হস্তান্তর করা হয়েছে।"
  },
  {
    "date_published": "2024-11-10T17:45:00",
    "date_modified": "2024-11-10T17:45:00",
    "author": "বিনোদন প্রতিবেদক",
    "category": "টেলিভিশন",
    "tag": [
      "বাংলা নাটক",
      "বিয়ে",
      "তারকা"
    ],
    "title": "জানিয়েই বিয়ে করবেন হিমি",
    "url": "https://www.prothomalo.com/entertainment/tv/4bh2gsn9ix",
    "content": "হঠাৎ করেই সন্ধ্যায় ফেসবুকে একটি পোস্ট ঘিরে আলোচনায় আসেন অভিনেত্রী জান্নাতুল সুমাইয়া হিমি। তাঁর ফেসবুক স্ট্যাটাসে লেখা হয়েছে, ‘জাস্ট ম্যারিড’। হঠাৎ এভাবে বিয়ের কথা শুনে ভক্তরা একের পর এক অভিনন্দন জানাতে শুরু করেন। ফেসবুক গ্রুপগুলোতেও ঘুরতে থাকে তাঁর বিয়ের কথা। পরে নিজের বিয়ের কথা শুনে অবাক হয়ে যান হিমি। ‘ভক্তরা বলছেন আপনি বিয়ে করছেন। কেউ কেউ অভিনন্দন জানাচ্ছেন। ঘটনা কী?’ এমন প্রশ্ন শুনে অনেকটাই অবাক হয়ে যান হিমি। পরে বিষয়টি খোলাসা হয়। জানা যায়, নাটকের প্রচারে ‘জাস্ট ম্যারিড’ লিখেছেন তাঁর ফেসবুক অ্যাডমিন। এটা তিনি জানেন না। এটা মূলত অ্যাডমিন পোস্ট। নাটকের প্রচারণায় পোস্টটি করে কিছুক্ষণ পরে মন্তব্যের ঘরে নাটকের লিংক যুক্ত করা হয়। হিমি জানান, ততক্ষণে অনেকেই ধরে নিয়েছেন তিনি বিয়ে করেছেন। পুবাইলে শুটিং করছেন অভিনেত্রী হিমি। সহশিল্পী নিলয় আলমগীর। হিমি হেসে বলেন, ‘আমি এভাবে বিয়ে করব কেন। বিয়ে করলে চুপিসারে নয়, জানিয়েই বিয়ে করব। এটা নাটকের প্রচারণায় আমার অ্যাডমিন পোস্ট করেছে। নাটকটি আজ মুক্তি পেয়েছে। কিন্তু অনেকেই বুঝতে পারেননি। তাঁরা মন্তব্য করে অভিনন্দন জানাচ্ছেন। নাটকের বিয়ের অভিনন্দন মন্দ নয়।’ নাটকে তো কত বিয়ে হলো, বাস্তবে কবে বিয়ের পিঁড়িতে বসছেন—জানতে চাইলে হিমি বলেন, ‘বিয়ে তো করতেই হবে। পরিবার থেকেও মাঝেমধ্যে জানতে চায়। কিন্তু কবে যে বিয়ে করব জানি না। তবে এভাবে হুট করে ফেসবুক পোস্টে বিয়ের কথা কাউকে জানাব না। আমার বিয়ে হলে আগে থেকেই সবাই জানবে। সবাইকে জানিয়েই বিয়ে করব।’ ‘জাস্ট ম্যারিড’ নাটকে হিমির সহশিল্পী নিলয় আলমগীরের বিয়ে নিয়েই নাটকের গল্প। এতে আরও অভিনয় করেছেন আবদুল্লাহ রানা, পাপিয়া, ইসরাক পায়েল প্রমুখ। নাটকটি পরিচালনা করেছেন হাসিব হোসাইন রাখি।"
  },
  {
    "date_published": "2024-11-10T18:18:16",
    "date_modified": "2024-11-10T18:18:16",
    "author": "সারফুদ্দিন আহমেদ",
    "category": "কলাম",
    "tag": [
      "লেখকের কলাম",
      "রাজনীতি",
      "আওয়ামী লীগ"
    ],
    "title": "জিরো পয়েন্টে আওয়ামী লীগের ‘জিরো পারফরম্যান্স’ কেন",
    "url": "https://www.prothomalo.com/opinion/column/fgitzar9bk",
    "content": "শেখ হাসিনা ভারতে। তাঁর মেয়ে সায়মা ওয়াজেদ পুতুল ভারতে; ছেলে সজিব ওয়াজেদ জয় আমেরিকায়; বোন শেখ রেহানা হয় ভারতে নয়তো যুক্তরাজ্যে (তাঁর অবস্থান পরিষ্কার নয়) ; শেখ রেহানার ছেলে রেদওয়ান মুজিব সিদ্দিক ববি বাংলাদেশের বাইরে (তবে কোথায় তা অজানা) ; রেহানার বড় মেয়ে ব্রিটিশ এমপি টিউলিপ সিদ্দিক ও ছোট মেয়ে আজমিনা সিদ্দিক রূপন্তী যুক্তরাজ্যে। বঙ্গবন্ধু শেখ মুজিবুর রহমানের ছোট ভাই শেখ আবু নাসেরের পাঁচ ছেলের মধ্যে শেখ হেলাল ও শেখ জুয়েল গত সংসদেও সদস্য ছিলেন। শেখ হেলালের ছেলে শেখ তন্ময়ও গত দুই সংসদের সদস্য ছিলেন। হেলাল ও তাঁর ছেলে তন্ময় এখন ভারতে। হেলালের অন্য ভাইয়েরা শেখ জুয়েল, শেখ সোহেল, শেখ রুবেল ও শেখ বেলাল (দেশে বা দেশের বাইরে) আত্মগোপনে আছেন। শেখ হাসিনার ফুফাতো ভাই শেখ সেলিম; শেখ সেলিমের দুই ছেলে শেখ ফজলে ফাহিম ও শেখ ফজলে নাইম আত্মগোপনে; শেখ সেলিমের ভাই শেখ ফজলুল হক মনির এক ছেলে ঢাকা দক্ষিণ সিটির মেয়র শেখ ফজলে নূর তাপস সরকার পতনের দুই দিন আগে সিঙ্গাপুর হয়ে দেশ ছেড়েছেন; তাপসের ভাই শেখ ফজলে শামস পরশও দেশের বাইরে। শেখ সেলিমের ছোট ভাই শেখ মারুফ সিঙ্গাপুরে, শেখ সেলিমের ভগ্নিপতি যুবলীগের সাবেক চেয়ারম্যান ওমর ফারুক চৌধুরীও আত্মগোপনে; শেখ হাসিনার ফুফাতো ভাই আবুল হাসনাত আব্দুল্লাহ ভারতে; তাঁর ছেলে সাদিক আবদুল্লাহ ও ভাই আবুল খায়ের আব্দুল্লাহও কোথায় আছেন, তা জানা যাচ্ছে না। তবে যদ্দুর জানা যাচ্ছে, শেখ পরিবারের সদস্যদের অধিকাংশ দেশের বাইরে আছেন। নিরাপদ আছেন। ভালো আছেন। আওয়ামী লীগ, যুবলীগ, ছাত্রলীগের এক সময়কার প্রচণ্ড প্রভাবশালী যেসব নেতা রাজপথ দখলে রাখতেন, মাঝে মাঝেই ‘খেলা হবে’ বলে হুমকি ধামকি দিতেন, তাদেরও বেশির ভাগ নেতা দেশের বাইরে আছেন। নিরাপদ আছেন। ভালো আছেন। ৫ আগস্টের পর এই নেতারা প্রকাশ্যে নিজেদের চেহারা দেখাতে চাননি। হয়তো সে কারণেই তাঁরা সামাজিক যোগাযোগ মাধ্যমেও নিজেদের উপস্থিতির জানান দেন না। অন্যদিকে, আওয়ামী লীগের মাঠ পর্যায়ের যে নেতারা ১৫ বছর ধরে মাঠ দখলে রেখেছিলেন, কিন্তু নানা কারণে সরকার পতনের পর দেশ ছেড়ে পালাতে পারেননি, তাঁরা এখন মহাবিপদে। একদিকে, নানা মামলায় জড়ানোর কারণে পুলিশ তাঁদের খুঁজছে; অন্যদিকে, এক সময় তাঁদের হাতে নানাভাবে নির্যাতনের শিকার হওয়া ভুক্তভোগী লোক এবং বিএনপি, জামায়াতসহ প্রতিপক্ষের লোকজনের সামনে পড়লেই তাঁদের হামলার মুখে পড়তে হচ্ছে। মোদ্দা কথা, আওয়ামী লীগের মাঠ পর্যায়ের নেতা-কর্মীদের একটা বড় অংশকে এখন পালিয়ে বেড়াতে হচ্ছে। লোকজনের কাছে নিজেকে আওয়ামী লীগের নেতা বা কর্মী পরিচয় দেওয়াই এখন তাঁদের জন্য ঝুঁকিপূর্ণ হয়ে গেছে। তো, এই রকম একটা পরিস্থিতির মধ্যে আওয়ামী লীগ তাদের ফেসবুকের ভেরিফায়েড পেজে ‘গণতন্ত্র পুনরুদ্ধারে ১০ নভেম্বর (আজ রোববার) জিরো পয়েন্টে আসার ডাক’ দিয়েছে। দলের পক্ষ থেকে যখন কোনো কর্মসূচির ঘোষণা দেওয়া হয়, তখন তা দলটির যে কোনো নিবেদিতপ্রাণ কর্মীর জন্য অবশ্য পালনীয় হয়ে ওঠে। প্রত্যেক দলে এমন কর্মী থাকেন যাঁরা জীবনের ঝুঁকি নিয়ে দলের আদেশ পালন করতে যান। সাধারণ কর্মীরা যদি দলের শীর্ষ নেতৃত্বের মধ্যে সর্বোচ্চ ত্যাগের মানসিকতা দেখেন, তাহলে তা তাঁদের মধ্যে তীব্র উদ্দীপনার সৃষ্টি করে। তাঁরা তখন প্রবল আবেগে উজ্জীবিত হয়ে দলের সিদ্ধান্ত বাস্তবায়নে ঝাঁপিয়ে পড়েন। কিন্তু মাঠের কর্মীরা যদি দেখেন, ওপরের সারির নেতাদের প্রায় সবাই নিজেদের জান মালের সুরক্ষা নিশ্চিত করে, নিরাপদ দূরত্বে গিয়ে ফুট সোলজারদের ‘নির্ভয়ে এগিয়ে যাও’ বলে আদেশ দিচ্ছেন, তখন তাঁদের মধ্যে প্রতারিত হওয়ার অনুভূতি কাজ করে। তাঁরা যখন দেখেন, তাঁদের নেতারা যে আদর্শ প্রতিষ্ঠার কথা বলছেন, তাঁরা নিজেরাই সেই আদর্শের উল্টো কাজ করতে তাঁদের ব্যবহার করছেন, তখন তাঁরা নৈতিকভাবে ডিমোটিভেটেড হয়ে যান। তখন তাঁদের জীবনের বাজি ধরে নেতার কথায় এগিয়ে যেতে আর মন চায় না। আওয়ামী লীগের ফেসবুক পেজে দেওয়া ঘোষণায় বলা হয়েছে, ‘...দেশে গণতন্ত্রের সংকট, অপশাসন, এবং মানুষের মৌলিক অধিকার হরণের বিরুদ্ধে আমাদের এক হতে হবে।...এটি শুধু একটি সমাবেশ নয়, এটি আমাদের আন্দোলন। আমাদের প্রতিবাদ। প্রতিবাদ—দেশের মানুষের অধিকার হরণের বিরুদ্ধে, মৌলবাদী শক্তির উত্থানের বিরুদ্ধে, এবং সাধারণ মানুষের জীবনযাত্রাকে ব্যাহত করার চক্রান্তের বিরুদ্ধে—স্বাধীনতা রক্ষার অঙ্গীকার। জয় বাংলা স্লোগানে আপনার শক্তি, আপনার আওয়াজে গর্জে উঠবে বাংলাদেশ। ১০ নভেম্বর, নূর হোসেন চত্বরে, জিরো পয়েন্টে আমাদের সঙ্গে যোগ দিন। একত্রিত হয়ে, এক জোট হয়ে, আমরা প্রমাণ করব গণতন্ত্র, অধিকার এবং স্বাধীনতা কখনো পরাজিত হবে না।’ এখানে বলা হয়েছে, ‘জয় বাংলা স্লোগানে আপনার শক্তি, আপনার আওয়াজে গর্জে উঠবে বাংলাদেশ’। এই ‘আপনার শক্তি’ এবং ‘আপনার আওয়াজ’ মানে কার শক্তি? কার আওয়াজ? এই ‘আপনারা’ মানে কি নেতারা? নাকি প্রাণভয়ে পালিয়ে বেড়ানো মাঠ পর্যায়ের কর্মী-সমর্থকেরা? বলা হয়েছে, ‘আমরা প্রমাণ করব গণতন্ত্র, অধিকার এবং স্বাধীনতা কখনো পরাজিত হবে না।’ এই ‘আমরা’ মানে কারা? এই ‘আমরা’র মধ্যে কি শেখ হাসিনা আছেন? শেখ রেহানা? জয়? পুতুল? ববি? টিউলিপ? রূপন্তী? শেখ হেলাল? শেখ জুয়েল? শেখ তন্ময়? শেখ সোহেল? শেখ রুবেল? শেখ বেলাল? শেখ সেলিম? শেখ ফাহিম? শেখ নাইম? শেখ ফজলে নূর তাপস? শেখ ফজলে শামস পরশ? শেখ মারুফ? ওমর ফারুক চৌধুরী? আবুল হাসনাত আব্দুল্লাহ? সাদিক আবদুল্লাহ? আবুল খায়ের আব্দুল্লাহ? ওবায়দুল কাদের? হাছান মাহমুদ? আরাফাত? শামীম ওসমান? এরা কেউ কি আছেন? নেই। এরা কেউ নেই। শেখ পরিবারের কেউ নেই। আওয়ামী লীগের ওপরের সারির কেউ নেই। মাঝের সারির কেউ নেই। এমনকি তলার সারির সামনের দিকের আধা-সিকি নেতাদেরও কেউ নেই। অথচ দলটি বিরাট ওজনদার এক ঘোষণা দিয়ে বসে আছে। দেশের বাইরে নিরাপদে আছেন, এমন আওয়ামী নেতারা এই ঘোষণার সঙ্গে সংহতি জানিয়ে সামাজিক যোগাযোগ মাধ্যমের ভার্চুয়াল জগতে বিপুল বিক্রম দেখিয়েছেন। দুনিয়ার যত ভুয়া ভিডিও ক্লিপিং দিয়ে ‘লাখো জনতা ঢাকার দিকে ধেয়ে আসছে’ বলে গুজবের প্রচার চালিয়েছেন। দিন শেষে যা হওয়ার তা-ই হয়েছে। জিরো পয়েন্টে আওয়ামী লীগের ‘জিরো অবস্থান’ দেখা গেছে। রাজধানীর বাইরের জেলাগুলোতেও আওয়ামী লীগের নেতা কর্মীদের মাঠে নামতে বলা হয়েছিল। সেখানেও মাঠ ফাঁকা ছিল। আওয়ামী লীগের ঘোষণার পর শনিবার রাত থেকেই জিরো পয়েন্টে অবস্থান নিয়েছে ‘ছাত্র-জনতা’। রাতে খণ্ড খণ্ড মিছিল নিয়ে তাঁরা জিরো পয়েন্টে জড়ো হন। বিকেল তিনটায় জিরো পয়েন্টে আওয়ামী লীগ তাদের কর্মীদের জড়ো হয়ে বিক্ষোভ করতে বলেছিল। কিন্তু বিকেল তিনটায় সেখানে তাঁদের কাউকে দেখা যায়নি। তবে সকাল এগারোটার দিকে তিন চারজন ব্যক্তি আওয়ামী লীগের কার্যালয়ের সামনে গিয়ে ‘জয় বাংলা’ স্লোগান দিয়ে আওয়ামী বিরোধী লোকদের হাতে বেধড়ক মার খেয়েছেন। আওয়ামী লীগ একটি ঐতিহাসিক ও বড় দল। দলটির লাখ লাখ কর্মী-সমর্থক আছেন। কিন্তু আজকে তাঁরা রাজপথে কেউ নেই। কেন নেই? এর কারণ কি শুধুই বিএনপি-জামায়াতের হাতে মার খাওয়ার ভয়? এর কারণ কি শুধুই পুলিশের হাতে আটক হওয়ার ভয়? নিশ্চয়ই নয়। কারণ এই ভয় কোনো রাজনৈতিক দলের শতভাগ নিবেদিতপ্রাণ আন্দোলনকর্মীদের রাস্তায় নামা থেকে ফিরিয়ে রাখতে পারে না। পুলিশ গুলি চালাচ্ছে—তারপরও ছাত্র আন্দোলনকারীদের আমরা বুক পেতে সামনে এগিয়ে যেতে দেখেছি। আমরা দেখেছি, ‘গুলিতে একটাই মরে, একটাই যায়, বাকিডি যায় না’। যায় না, কারণ আন্দোলনকারীরা মোরালি মোটিভেটেড ছিলেন। তাঁরা রাজপথে নামাকে নিজের বিবেক তাড়না থেকে মুক্তির উপায় বলে উপলব্ধি করেছিলেন। এ কারণে দুই হাত প্রসারিত করে আবু সাঈদেরা নিজের বুকে বুলেট বরণ করতে পিছ পা হন না। আওয়ামী লীগের শীর্ষ নেতৃত্বে থাকা লোকজন নিজেরা কোটি কোটি টাকা লুটপাট করে, অর্থ পাচার করে, পুলিশ-বিডিআর ব্যবহার হাজারের বেশি মানুষ হত্যা করে নিজেদের কর্মী-সমর্থকদের মধ্যে নিজেদের দানবিক ভাবমূর্তি গড়ে তুলেছেন। কর্মীরা স্বার্থের জন্য এই নেতাদের তোয়াজ করতেন ঠিকই, কিন্তু শ্রদ্ধা করতেন না। তাঁরা নেতাদের ডাকে এত দিন রাজপথ দখলে রেখে নানা অপকর্ম করেছিলেন। সেই অপরাধবোধ তাঁদের স্বতঃস্ফূর্ত আন্দোলনের চেতনাকে নষ্ট করে দিয়েছে। দলের জন্য জীবন বাজী রাখার জন্য দলের যে আদর্শিক অবস্থান থাকা দরকার, তা যখন তাঁরা আর খুঁজে পাননি, তখন তাঁরা মোরালি ডিমোটিভেটেড হয়েছেন। তাঁরা যখন দেখেছেন, দুর্দিনে নেতারা সব পগার পার হয়ে পগারের ওপার থেকে তাঁদের ‘একত্রিত হয়ে, এক জোট হয়ে’ ঝাঁপিয়ে পড়তে বলছেন, তখন তাঁরা বিরক্ত হয়েছেন। আজ সকালে আওয়ামী লীগের এক কর্মী বন্ধুকে বলেছিলাম, ‘জিরো পয়েন্টে যাচ্ছ তো?’ সে বলল, ‘জেনারেলরা ভাইগ্যা গিয়া আমাগো কয় ঝাঁপায় পড়ো! আমি সোলজার হইতে পারি, বলদ না।’ ওই কর্মীর কথা শুনে বুঝতে পারছি, আওয়ামী লীগকে উঠে দাঁড়াতে হলে দলটির ‘জেনারেলদের’ আগে কর্মীদের কাছে গ্রহণযোগ্য হতে হবে। তার জন্য দলটিকে অবশ্যই নিজেদের ভুল-ত্রুটি ও অপরাধ স্বীকার করতে হবে। সব ভুলের জন্য, অপরাধের জন্য ক্ষমা চাইতে হবে। সৎসাহস নিয়ে বিচারের মুখোমুখি হতে হবে। এতে দলটির প্রতি মানুষের ক্ষোভ প্রশমিত হবে। দলটির কর্মীরা অপরাধবোধের গ্লানি থেকে মুক্তি পাবে। জনতার সামনে যাওয়ার সৎসাহস ফিরে পাবে। তখন কোনো নূর হোসেন দিবসে দলটি কর্মীদের জিরো পয়েন্টে জড়ো হওয়ার আহ্বান জানালে, তাতে তারা জড়ো হবে। বাধা দিলেও হবে। গুলি করলেও হবে। সারফুদ্দিন আহমেদ প্রথম আলোর সহকারী সম্পাদকইমেইল: [email protected]"
  },
  {
    "date_published": "2024-11-10T17:35:38",
    "date_modified": "2024-11-10T17:35:38",
    "author": "নিজস্ব প্রতিবেদক",
    "category": "জেলা",
    "tag": [
      "পুলিশ",
      "রাজশাহী সিটি করপোরেশন",
      "গ্রেপ্তার",
      "মেয়র",
      "রাজশাহী বিভাগ"
    ],
    "title": "রাজশাহীর সাবেক মেয়র লিটনের ব্যক্তিগত সহকারী গ্রেপ্তার",
    "url": "https://www.prothomalo.com/bangladesh/district/uivr8toy3k",
    "content": "রাজশাহী সিটি করপোরেশনের সাবেক মেয়র এ এইচ এম খায়রুজ্জামান লিটনের ব্যক্তিগত সহকারী (পিএ) বিপুল কুমার সরকারকে গ্রেপ্তার করা হয়েছে। এ ছাড়া আরও দুই আওয়ামী লীগ নেতাসহ মোট ২৪ জনকে গতকাল শনিবার রাত থেকে আজ রোববার ভোর পর্যন্ত গ্রেপ্তার করা হয়েছে। রাজশাহী জেলা ও মহানগর পুলিশের মিডিয়া উইং আজ দুপুরে এ তথ্য জানিয়েছে। এর মধ্যে জেলার বিভিন্ন থানায় ১০ জন ও মহানগরের থানাগুলোর পুলিশ ১৪ জনকে গ্রেপ্তার করেছে। রাজশাহী মহানগর পুলিশের (আরএমপি) মিডিয়া উইংয়ের সংবাদ বিজ্ঞপ্তিতে উল্লেখ করা হয়, গতকাল রাতে সাবেক মেয়র লিটনের ব্যক্তিগত সহকারী বিপুলকে নগরের রানীনগর এলাকার নিজ বাড়ি থেকে গ্রেপ্তার করা হয়। বিপুল সিটি করপোরেশনের স্থায়ী কর্মকর্তা। তিনি ব্যক্তিগত সহকারী হিসেবে সাবেক মেয়র এ এইচ এম খায়রুজ্জামান লিটনের সঙ্গে কাজ করতেন। এদিকে নগরের ৭ নম্বর ওয়ার্ড আওয়ামী লীগের সভাপতি শরিফুল ইসলাম ও একই ওয়ার্ডের নেতা মোক্তার হোসেনকেও গ্রেপ্তার করা হয়েছে। অন্যান্য অপরাধে নগরের থানাগুলোয় আরও ১১ জনকে গ্রেপ্তার করে আদালতের মাধ্যমে কারাগারে পাঠানো হয়েছে। জেলা পুলিশের সংবাদ বিজ্ঞপ্তিতে জানানো হয়, জেলায় মোট ২৪ জনকে গ্রেপ্তার করা হয়েছে। গতকাল গভীর রাত থেকে আজ সকাল পর্যন্ত জেলার বিভিন্ন উপজেলা থেকে তাঁদের গ্রেপ্তার করে আদালতের মাধ্যমে কারাগারে পাঠানো হয়েছে।"
  },
  {
    "date_published": "2024-11-10T17:52:04",
    "date_modified": "2024-11-10T17:52:04",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "হাইকোর্ট",
      "খুন",
      "জামিন"
    ],
    "title": "ইস্কাটনে জোড়া খুন: সাবেক সংসদ সদস্যের ছেলে রনির জামিন স্থগিত",
    "url": "https://www.prothomalo.com/bangladesh/nc4ibeei0f",
    "content": "রাজধানীর ইস্কাটনে জোড়া খুনের মামলায় দণ্ডিত বখতিয়ার আলম ওরফে রনিকে হাইকোর্টের দেওয়া জামিন স্থগিত করেছেন আপিল বিভাগের চেম্বার আদালত। তিনি সাবেক সংসদ সদস্য পিনু খানের ছেলে। হাইকোর্টের দেওয়া জামিন স্থগিত চেয়ে রাষ্ট্রপক্ষের করা আবেদনের শুনানি নিয়ে আজ রোববার আপিল বিভাগের চেম্বার বিচারপতি মো. রেজাউল হক এ আদেশ দেন। একই সঙ্গে রাষ্ট্রপক্ষের করা আবেদন চেম্বার আদালতে শুনানির জন্য আগামী মঙ্গলবার দিন রাখা হয়েছে। ওই মামলায় ২০১৯ সালের ৩০ জানুয়ারি রায় দেন ঢাকার দ্বিতীয় অতিরিক্ত মহানগর দায়রা জজ। রায়ে বখতিয়ার আলমকে যাবজ্জীবন কারাদণ্ড দেওয়া হয়। সাজার রায়ের বিরুদ্ধে আপিল করে হাইকোর্টে জামিন চেয়ে তিনি আবেদন করেন। শুনানি নিয়ে হাইকোর্ট ৫ নভেম্বর তাঁকে জামিন দেন। ওই জামিন স্থগিত চেয়ে রাষ্ট্রপক্ষ আবেদন করে। আবেদনটি আজ চেম্বার আদালতে শুনানির জন্য ৭৬ নম্বরে ওঠে। আদালতে রাষ্ট্রপক্ষে শুনানি করেন অতিরিক্ত অ্যাটর্নি জেনারেল মোহাম্মদ আরশাদুর রউফ। পরে আরশাদুর রউফ প্রথম আলোকে বলেন, ‘ওই মামলায় যাবজ্জীবন দণ্ডিত বখতিয়ার আলম রনিকে হাইকোর্টের দেওয়া জামিন স্থগিত করেছেন চেম্বার আদালত। আসামিপক্ষে অ্যাডভোকেট অন রেকর্ড এক দিন সময়ের আরজি জানান। চেম্বার আদালত শুনানির জন্য ১২ নভেম্বর (আগামী মঙ্গলবার) দিন নির্ধারণ করেছেন। সেদিন চেম্বার আদালতে রাষ্ট্রপক্ষের আবেদনের ওপর শুনানি হবে।’ ২০১৫ সালের ১৩ এপ্রিল গভীর রাতে নিউ ইস্কাটনে একটি গাড়ি থেকে এলোপাতাড়ি গুলি ছোড়া হয়। গুলিতে রিকশাচালক আবদুল হাকিম ও অটোরিকশাচালক ইয়াকুব আলী গুরুতর আহত হন। পরে ঢাকা মেডিকেল কলেজ হাসপাতালে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান। এ ঘটনায় হাকিমের মা মনোয়ারা বেগম ১৫ এপ্রিল রমনা থানায় মামলা করেন। সূত্রবিহীন এই মামলায় তথ্যপ্রযুক্তি ও ক্লোজড সার্কিট টেলিভিশন ক্যামেরার (সিসিটিভি) ভিডিও ফুটেজ থেকে সংসদ সদস্যের পুত্রের প্রাডো গাড়ি এবং তাঁর অবস্থান সম্পর্কে নিশ্চিত হয় পুলিশের গোয়েন্দা শাখা (ডিবি)। গাড়ির সূত্র ধরে একই বছরের ৩০ মে এলিফ্যান্ট রোডের বাসা থেকে বখতিয়ার রনিকে গ্রেপ্তার করে ডিবি পুলিশ। এর পর থেকে তিনি কারাগারে আছেন।"
  },
  {
    "date_published": "2024-11-10T18:03:00",
    "date_modified": "2024-11-10T18:03:00",
    "author": "বিশেষ প্রতিনিধি",
    "category": "বাণিজ্য",
    "tag": [
      "অন্তর্বর্তী সরকারের উপদেষ্টা",
      "অর্থনীতি",
      "বাণিজ্য"
    ],
    "title": "শ্রম উপদেষ্টা বললেন, ‘ষড়যন্ত্র তো ঘোষণা দিয়েই হচ্ছে, ভাই’",
    "url": "https://www.prothomalo.com/business/a11o90non0",
    "content": "ঘোষণা দিয়েই ষড়যন্ত্র হচ্ছে বলে মন্তব্য করেছেন শ্রম ও কর্মসংস্থান উপদেষ্টা আসিফ মাহমুদ সজীব ভূঁইয়া। আজ রোববার ঢাকায় সচিবালয়ে ‘বর্তমান শ্রম পরিস্থিতি পর্যালোচনা’ বিষয়ক সমন্বয় সভা শেষে সাংবাদিকদের প্রশ্নের জবাবে উপদেষ্টা এ মন্তব্য করেন। উপদেষ্টার কাছে প্রশ্ন ছিল, আগের সরকারগুলোও শ্রম অসন্তোষের পেছনে ষড়যন্ত্র খুঁজত, বর্তমান সরকারও খুঁজছে। ষড়যন্ত্রতত্ত্ব থেকে মুক্তি মিলবে কবে? জবাবে উপদেষ্টা সাংবাদিকদের বলেন, ‘আওয়ামী লীগের যে অফিশিয়াল পেজ আছে, দেশের বাইরে বসে পোস্ট করে; সেখানে কিন্তু শ্রমিকদের উসকে দেওয়ার মতো কিছু পোস্ট গতকাল আপনাদের দেখার কথা। আমার চোখে পড়েছে। ষড়যন্ত্র তো ঘোষণা দিয়েই হচ্ছে, ভাই। সেটা তো সোশ্যাল মিডিয়ার সবাই দেখছে। এগুলো কাউন্টার করার ক্ষেত্রে আপনাদের (সাংবাদিক) একটা ভূমিকা থাকা উচিত। আমরা কাজ করছি।’ উপদেষ্টা বলেন, ‘আওয়ামী লীগের আহ্বানে শ্রমিকেরা মাঠে নামেননি। কারণ, বড় অংশের কাছে মনঃপূত হয়নি (কনভিন্সড না)। হলে আওয়ামী লীগের আহ্বানে শ্রমিকেরা আজ মিছিল নিয়ে ঢাকার দিকে আসতেন। কেউ তো আসেননি।’ অন্তর্বর্তী সরকারকে বৈধতা দিতে অধ্যাদেশ জারি প্রসঙ্গে উপদেষ্টা বলেন, ‘এই সরকারের বৈধতা হলো গণ-অভ্যুত্থান। গত তিন মাস আমাদের কার্যক্রমের অগ্রগতি আপনারা দেখেছেন। সংস্কার কমিশনগুলোর সঙ্গে আমাদের প্রধান উপদেষ্টা নিয়মিত বসছেন।’ ফ্যাসিবাদী ব্যবস্থা বিলোপের জন্যই সংস্কার কমিশনগুলো গঠন করা হয়েছে জানিয়ে শ্রম উপদেষ্টা বলেন, ‘রাজনৈতিক দলগুলোর সঙ্গে বসে সংস্কার কার্যক্রম শেষ করার রূপরেখা ইতিমধ্যে দেওয়া হয়েছে। এর মাধ্যমে আশা করি, নতুন বাংলাদেশ গড়ার যে কথা আমরা মুখে বলছি, তার বাস্তবায়ন সম্ভব হবে।’ উপদেষ্টা আরও বলেন, শ্রমিকদের বকেয়া পরিশোধ একটা জটিল বিষয়। ব্যাংক ও মালিকপক্ষ আছে এখানে। মালিক বললেন, ৫ কোটি টাকা তিনি ব্যাংক থেকে পাচ্ছেন না। পরে খোঁজ নিয়ে জানা গেছে, তিনি ২০০ কোটি টাকার ঋণখেলাপি। বৈঠক শেষে জানানো হয়, বিজিএমইএর সদস্যভুক্ত ২ হাজার ১৪০টি কারখানার মধ্যে ২ হাজার ১২৩টি সেপ্টেম্বর পর্যন্ত নিম্নতম মজুরি দিয়েছে। ১৭টিতে তা এখনো প্রক্রিয়াধীন।"
  },
  {
    "date_published": "2024-11-10T18:22:42",
    "date_modified": "2024-11-10T18:22:42",
    "author": "খেলা ডেস্ক",
    "category": "ক্রিকেট",
    "tag": [
      "পাকিস্তান ক্রিকেট দল",
      "মোহাম্মদ রিজওয়ান"
    ],
    "title": "পাকিস্তান দলে ‘সবাই রাজা’, রিজওয়ান শুধু ‘টস আর পুরস্কার বিতরণীর’ অধিনায়ক",
    "url": "https://www.prothomalo.com/sports/cricket/agic56dqfx",
    "content": "সাদা বলের ক্রিকেটে পাকিস্তান দলে রিজওয়ানের নেতৃত্বের শুরুটা এর চেয়ে ভালো আর কী হতে পারত! অস্ট্রেলিয়ার মাটিতে অস্ট্রেলিয়াকে তিন ম্যাচের সিরিজে ২-১ ব্যবধানে হারিয়েছে তাঁর দল। আজ পার্থে তৃতীয় ও শেষ ওয়ানডেতে অস্ট্রেলিয়াকে ৮ উইকেটে হারিয়ে ২২ বছর পর আবার সেখানে ওয়ানডে সিরিজ জিতল পাকিস্তান। ২০০২ ও ২০২৪—এ দুই বছর জেতা দুটি ওয়ানডে সিরিজই অস্ট্রেলিয়ার মাটিতে সব সংস্করণ মিলিয়ে পাকিস্তানের সিরিজ জয়ের উদাহরণ। এই সিরিজ জয়কে ‘বিশেষ মুহূর্ত’ বলেই অভিধা দিয়েছেন পাকিস্তানের নতুন অধিনায়ক রিজওয়ান। একই সঙ্গে রিজওয়ান তাঁর অধিনায়কত্ব নিয়ে কথা বলেছেন। সেখানে তিনি যা বলেছেন, সেটার মর্মার্থ হতে পারে এ রকম—পাকিস্তান দলে তাঁর রাজত্বে সবাই রাজা! তিনি নিজে শুধু টস আর পুরস্কার বিতরণীর জন্য অধিনায়ক! ম্যাচ শেষে রিজওয়ান তাঁর কথার শুরুটা করেছেন এভাবে, ‘আমার জন্য বিশেষ মুহূর্ত। দেশের মানুষ আজ খুব খুশি হবে। গত দুই বছর আমরা প্রত্যাশা অনুযায়ী ভালো খেলতে পারিনি।’ এরপরও নিজের অধিনায়কত্বের ভূমিকা নিয়ে কথা বলেন রিজওয়ান, ‘আমি শুধু টস আর পুরস্কার বিতরণীর অধিনায়ক—মাঠে সবাই আমাকে পরামর্শ দেয়; ব্যাটিং গ্রুপ ও বোলিং গ্রুপ, সবাই।’ রিজওয়ান এরপর আবার ফিরে গেলেন এই সিরিজে দলের পারফরম্যান্সে। দল যেমন খেলেছে, খুব খুশি রিজওয়ান। বিশেষ করে বোলারদের পারফরম্যান্সে, ‘সব কৃতিত্ব বোলারদের। অস্ট্রেলিয়ায় অস্ট্রেলিয়াকে হারানো সহজ নয়।’ পাকিস্তানের সমর্থকদের উদ্দেশে রিজওয়ান কথাগুলো ছিল এ রকম, ‘তারা (সমর্থকেরা) ফল নিয়ে এতটা ভাবছে না। দেশের মানুষ সব সময়ই আমাদের সঙ্গে আছে এবং এই জয় আমরা তাদেরই উৎসর্গ করছি।’"
  },
  {
    "date_published": "2024-11-10T17:44:21",
    "date_modified": "2024-11-10T17:44:21",
    "author": "বিশেষ প্রতিনিধি",
    "category": "রাজনীতি",
    "tag": [
      "বিএনপি",
      "সিঙ্গাপুর",
      "কূটনীতি"
    ],
    "title": "বিএনপি নেতাদের সঙ্গে\nসিঙ্গাপুর হাইকমিশনারের সাক্ষাৎ",
    "url": "https://www.prothomalo.com/politics/ukrl64o6i0",
    "content": "বিএনপি মহাসচিব মির্জা ফখরুল ইসলাম আলমগীরের সঙ্গে দেখা করেছেন সিঙ্গাপুরের হাইকমিশনার ডেরেক লো। আজ রোববার সকালে রাজধানীর গুলশানে বিএনপি চেয়ারপারসনের কার্যালয়ে এই সাক্ষাতের সময় ঢাকাস্থ সিঙ্গাপুর হাইকমিশনের চ্যার্জ দ্য অ্যাফেয়ার্স মিচেল লো, সিঙ্গাপুর পররাষ্ট্র মন্ত্রণালয়ের ডেস্ক অফিসার রাহুল আব্রাহাম ছিলেন। বিএনপি মহাসচিবের সঙ্গে ছিলেন দলের স্থায়ী কমিটির সদস্য আমীর খসরু মাহমুদ চৌধুরী, চেয়ারপারসনের উপদেষ্টা কাউন্সিলের সদস্য এনামুল হক চৌধুরী, আন্তর্জাতিক সম্পর্কবিষয়ক কমিটির সদস্য শামা ওবায়েদ। সাক্ষাৎ অনুষ্ঠান শেষে আমীর খসরু মাহমুদ চৌধুরী সাংবাদিকদের বলেন, দুই দেশের মধ্যে অর্থনৈতিক কর্মকাণ্ড বিনিয়োগসহ যেসব বিষয়ে সিদ্ধান্তের ব্যাপার আছে, তারা (সিঙ্গাপুর) মনে করে যে বাংলাদেশে একটি নির্বাচিত সরকার থাকলে সেই সিদ্ধান্তগুলো নিতে সহজ হয়। তারা এ–ও মনে করে যে একটা নির্বাচিত সরকার ছাড়া অর্থনৈতিক কর্মকাণ্ড এগিয়ে নেওয়া সম্ভব নয়। সিঙ্গাপুর বাংলাদেশের বন্দরগুলো কার্যকর করতে সহযোগিতা করার আগ্রহও প্রকাশ করেছে বলে উল্লেখ করেন আমীর খসরু। বিএনপির এই নেতা বলেন, ‘দক্ষ শ্রমশক্তি কীভাবে আমরা সেখানে (সিঙ্গাপুরে) পাঠাতে পারি, সে বিষয়ে আলোচনা হয়েছে। যেমন সিঙ্গাপুরে প্রচুর নার্স দরকার, অন্যান্য ক্ষেত্রেও দক্ষ কর্মী নিতে তাদের উৎসাহ আছে। আমাদের শ্রমশক্তিকে আরও দক্ষ করার জন্য সিঙ্গাপুর বিনিয়োগ করতে চায়, কারিগরি সহযোগিতা দিতে চায়।’"
  },
  {
    "date_published": "2024-11-10T18:11:41",
    "date_modified": "2024-11-10T18:11:41",
    "author": null,
    "category": "ক্রিকেট",
    "tag": [
      "টি টোয়েন্টি ক্রিকেট",
      "দেশের ক্রিকেট"
    ],
    "title": "ছবিতে ছবিতে বগুড়ায় ক্রিকেট উৎসব",
    "url": "https://www.prothomalo.com/sports/cricket/1yf2hjk151",
    "content": ""
  },
  {
    "date_published": "2024-11-10T17:56:56",
    "date_modified": "2024-11-10T17:56:56",
    "author": "বাসস",
    "category": "রাজধানী",
    "tag": [
      "প্রধান উপদেষ্টা",
      "ড. মুহাম্মদ ইউনূস",
      "সিঙ্গাপুর",
      "অর্থ পাচার"
    ],
    "title": "পাচারকৃত অর্থ ফেরত আনতে সিঙ্গাপুরের সহায়তা চেয়েছেন প্রধান উপদেষ্টা",
    "url": "https://www.prothomalo.com/bangladesh/capital/24dj3dksag",
    "content": "অন্তর্বর্তী সরকারের প্রধান উপদেষ্টা ড. মুহাম্মদ ইউনূস বাংলাদেশ থেকে পাচার হওয়া বিপুল পরিমাণ অর্থ পুনরুদ্ধার এবং অভিবাসী শ্রমিকদের জন্য অভিবাসন ব্যয় কমাতে সহায়তা প্রদানের জন্য সিঙ্গাপুরের প্রতি আহ্বান জানিয়েছেন। আজ রোববার বাংলাদেশে নিযুক্ত সিঙ্গাপুরের হাইকমিশনার ডেরেক লো রাজধানীর তেজগাঁওয়ে প্রধান উপদেষ্টার কার্যালয়ে ড. ইউনূসের সঙ্গে সাক্ষাৎ করতে এলে তিনি এ কথা বলেন। প্রায় ঘণ্টাব্যাপী আলোচনায় ড. ইউনূস রাষ্ট্রদূত লোকে বলেন, ‘বাংলাদেশ থেকে সিঙ্গাপুরসহ অনেক দেশে বিপুল পরিমাণ অর্থ পাচার করা হয়েছে। এগুলো ফেরত আনতে আমাদের সিঙ্গাপুরের পূর্ণ সহযোগিতা প্রয়োজন।’ রাষ্ট্রদূত লো প্রধান উপদেষ্টাকে সহযোগিতার প্রতিশ্রুতি দেন। অধ্যাপক ইউনূস বাংলাদেশ থেকে কর্মী নিয়োগের খরচ উল্লেখযোগ্যভাবে কমানোর লক্ষ্যে ঢাকার সঙ্গে কাজ করার জন্যও সিঙ্গাপুরের প্রতি আহ্বান জানান। তিনি জানান, প্রবাসীরা যেন তাঁদের পরিবারের কাছে আরও বেশি অর্থ পাঠাতে পারেন, সে লক্ষ্যে অন্তর্বর্তী সরকার অভিবাসনের ব্যয় কমিয়ে আনতে চায়। ড. ইউনূস বলেন, ‘আমরা সিঙ্গাপুরের সঙ্গে নিয়োগের খরচ কমানোর জন্য একটি মডেল কাঠামো তৈরি করতে পারি।’ হাইকমিশনার এ বিষয়ে সহায়তার আশ্বাস দিয়ে ইতিবাচক মনোভাব দেখান। তিনি বলেন, সিঙ্গাপুরও নিয়োগপ্রক্রিয়া থেকে অবৈধ অর্থ আদান-প্রদান রোধ করতে আগ্রহী। রাষ্ট্রদূত বাংলাদেশকে বৈদেশিক নিয়োগব্যবস্থা ডিজিটালাইজ করার পরামর্শ দেন, যাতে করে মানব পাচার ও শ্রমিক শোষণের আশঙ্কা কমে যায়। সাক্ষাৎকালে প্রধান উপদেষ্টা ও হাইকমিশনার দ্বিপক্ষীয় বাণিজ্য ও বিনিয়োগ সহযোগিতা, অন্তর্বর্তী সরকারের পররাষ্ট্রনীতি, শিপিং, শিক্ষা ও নিজ নিজ জনগণের স্বাস্থ্যসেবা নিয়েও আলোচনা করেন। ড. ইউনূস বলেন, স্বৈরাচারী সরকার পতনের মাত্র তিন মাসের মাথায় অর্থনীতি ভালোভাবে পুনরুদ্ধার করে বাংলাদেশ এখন ব্যবসার জন্য প্রস্তুত। এখন এদেশে ব্যবসা করার উপযুক্ত সময়। সিঙ্গাপুরের বাণিজ্য ও শিল্প মন্ত্রণালয়ের সিনিয়র ডিরেক্টর ফ্রান্সিস চং বলেন, বাংলাদেশ ২০২১ সালে সিঙ্গাপুরের সঙ্গে একটি মুক্তবাণিজ্য চুক্তির প্রস্তাব করেছিল। প্রস্তাবিত এফটিএর ওপর একটি সম্ভাব্যতা সমীক্ষা সম্পন্ন হয়েছে এবং উভয় দেশই এখন কীভাবে একটি মুক্তবাণিজ্য চুক্তির আলোচনা শুরু করা যায়, তার সুযোগ নির্ধারণ করবে। লো বলেন, সিঙ্গাপুর পানি শোধন এবং বর্জ্যশক্তি ব্যবস্থাপনা বিষয়ে তাদের দক্ষতা বিনিময় করতে পারলে খুশি হবে। তিনি উভয় দেশের খাদ্য সংস্থার মধ্যে সহযোগিতার প্রস্তাব করেন। অন্তর্বর্তী সরকারের পররাষ্ট্রনীতি প্রসঙ্গে ড. ইউনূস বলেন, তাঁর সরকার প্রতিবেশীদের সঙ্গে সুসম্পর্ক বজায় রাখছে এবং সার্ককে দক্ষিণ এশীয় প্রতিবেশীদের সঙ্গে আরও ব্যাপকভাবে সম্পৃক্ত হওয়ার প্ল্যাটফর্ম হিসেবে পুনরুজ্জীবিত করার চেষ্টা করছে। ড. ইউনূস আসিয়ানের সেক্টরাল ডায়ালগ পার্টনার হিসেবে বাংলাদেশের অন্তর্ভুক্তির জন্য সিঙ্গাপুরের সমর্থন চান। প্রতিক্রিয়ায় ডেরেক লো এ ব্যাপারে ইতিবাচক মনোভাব দেখান। ড. ইউনূস বলেন, অন্তর্বর্তী সরকার ক্ষমতা গ্রহণের পর থেকে ঢাকা তার পশ্চিম ও পূর্বাঞ্চলের মিত্রদের কাছ থেকে ব্যাপক সমর্থন পেয়েছে। ‘আমরা পূর্ব ও পশ্চিমের মধ্যে পার্থক্য করি না। আমাদের সর্বত্র বন্ধুত্ব করতে হবে,’ বলেন ড. ইউনূস। বৈঠকে আরও উপস্থিত ছিলেন প্রধান উপদেষ্টার বিশেষ দূত লুৎফে সিদ্দিকী, এসডিজিবিষয়ক সিনিয়র সচিব ও মুখ্য সমন্বয়ক লামিয়া মোরশেদ এবং ঢাকায় সিঙ্গাপুরের চার্জ দ্য অ্যাফেয়ার্স মাইকেল লি।"
  },
  {
    "date_published": "2024-11-10T17:35:55",
    "date_modified": "2024-11-10T17:35:55",
    "author": "খেলা ডেস্ক",
    "category": "ক্রিকেট",
    "tag": [
      "ওয়াসিম আকরাম",
      "ইউনিস খান",
      "পাকিস্তান ক্রিকেট দল",
      "শোয়েব আখতার",
      "হারিস রউফ"
    ],
    "title": "এবার হারিস রউফের গতির ঝড়, সেবার ছিলেন শোয়েব আখতার",
    "url": "https://www.prothomalo.com/sports/cricket/6jdejqurft",
    "content": "৬০ বছর। তিন সংস্করণ মিলিয়ে ২০টি দ্বিপক্ষীয় সিরিজ। মাত্র দুটি সিরিজ জয়। অস্ট্রেলিয়ায় পাকিস্তানের এই পরিসংখ্যানই প্রমাণ, মোহাম্মদ রিজওয়ানের দলের কীর্তিটা কত বড়। মজার ব্যাপার, ২০০২ সালে পাকিস্তান যখন প্রথমবার অস্ট্রেলিয়ায় সিরিজ জেতে, সেটি ছিল ডাউনআন্ডারে দলটির দশম সিরিজ। সেই সিরিজ থেকে হিসাব করলে আবার দশম সিরিজে এসেই সিরিজের ট্রফি হাতে নিতে পারল পাকিস্তান। কাকতাল তো আছে আরও। ২২ বছর আগেও তিন ম্যাচের ওয়ানডে সিরিজটা পাকিস্তান জিতেছিল প্রথম ম্যাচ হারার পর পরের দুটি ম্যাচ জিতে। এবারও তা–ই। সেবারও গতির ঝড়ে অস্ট্রেলীয় ব্যাটিং লাইনআপকে উড়িয়ে দিয়েছিল পাকিস্তান, এবারও সেই গল্পই। এবার যেমন হারিস রউফ, সেবার ছিলেন শোয়েব আখতার। তিন ম্যাচে ১০ উইকেট নিয়ে সিরিজ–সেরার স্বীকৃতি পেয়েছেন হারিস। ২২ বছর আগে সিরিজের শেষ দুই ম্যাচ খেলতে পেরেছিলেন শোয়েব। তাতে ৭ উইকেট নিয়েই ম্যান অব দ্য সিরিজ। ২২ বছর আগে অস্ট্রেলিয়া সফরের পাকিস্তান দলটাকে নামের ভারে আপনি দেশটির ইতিহাসের অন্যতম সেরা দল হিসেবেও চালিয়ে দিতে পারেন। ওয়াসিম আকরাম, ওয়াকার ইউনিস, শোয়েব আখতার, মোহাম্মদ সামি, আজহার মেহমুদ, শহীদ আফ্রিদি—বোলিং লাইনআপটা তো তারায় তারায় খচিতই ছিল। ইনজামাম-উল-হক, সাঈদ আনোয়ার, মোহাম্মদ ইউসুফ, শোয়েব মালিক, ইউনিস খান, ইমরান নাজির—ব্যাটিং লাইনআপটাও তো কম ঝলমলে ছিল না। উইকেটের পেছনে ছিলেন রশিদ লতিফের মতো কিপার। এবারের মতো সেই সিরিজেও রান করাটাই সবচেয়ে কঠিন কাজ ছিল! মেলবোর্নের ছাদে আটকানো ডকল্যান্ডস স্টেডিয়ামে প্রথম ম্যাচে পুরো ৫০ ওভার খেলে পাকিস্তান করতে পারে ৮ উইকেটে ১৭৬ রান। পাকিস্তানের বোলাররা খারাপ করেছিলেন সেই ম্যাচটিতেই। রান তাড়ায় ৩ উইকেট হারিয়ে ৩৩তম ওভারেই জয় পেয়ে যায় অস্ট্রেলিয়া। ওয়াসিম-ওয়াকাররা সেই ম্যাচে উইকেট পাননি, একাদশে ছিলেন না শোয়েব আখতার। ডকল্যান্ডসেই দ্বিতীয় ম্যাচে নামলেন শোয়েব আখতার, পাকিস্তানও দুর্দান্তভাবে ঘুরে দাঁড়িয়ে পেয়ে গেল জয়। অস্ট্রেলিয়া অলআউট ১৬৭ রানে। ৮ ওভারে ৩০ রান দিয়ে শোয়েব উইকেট পান ২টি, সমান ওভারে ৩ উইকেট নিতে ওয়াসিম খরচ করেন মাত্র ১৮ রান। আফ্রিদিও নিয়েছিলেন ৩ উইকেট। তবে বোলারদের কেউ নন, সেই ম্যাচের সেরা খেলোয়াড়ের পুরস্কার ওঠে ইউনিস খানের হাতে। ১৬৮ রানের লক্ষ্য ছুঁতে নেমে ৬৫ রানে ৪ উইকেট খোয়ানোর পর ব্যাটিংয়ে নেমে শেষ পর্যন্ত ৫৬ রানে অপরাজিত থাকেন ইউনিস। ইউনিস ব্যাটিংয়ে নামার পরও আরও ৪টি উইকেট হারিয়েছিল পাকিস্তান। ব্রিসবেনে সিরিজের শেষ ম্যাচে প্রথমে ব্যাট করে পাকিস্তান করে ৭ উইকেটে ২৫৬ রান। শোয়েবের গতির ঝড়ে এরপর ১৬৫ রানেই অলআউট অস্ট্রেলিয়া। ৬ ওভারের প্রথম স্পেলেই ১৬ রানে ৪ উইকেট নিয়ে অস্ট্রেলিয়াকে ৮৩/৬ বানিয়ে দিয়েছিলেন শোয়েব। পরে আরেকটি উইকেট। অস্ট্রেলিয়ায় মাত্র দ্বিতীয়বার দ্বিপক্ষীয় সিরিজ জয় করলেও পাকিস্তান ক্রিকেটের সবচেয়ে বড় গৌরবগাথা অস্ট্রেলিয়াতেই লেখা। ১৯৯২ বিশ্বকাপটা তো অস্ট্রেলিয়াতেই জিতেছিল পাকিস্তান। চার বছর পর অস্ট্রেলিয়ায় আরেকটি ট্রফি জেতে পাকিস্তান। অস্ট্রেলিয়া ও ওয়েস্ট ইন্ডিজকে পেছনে ফেলে সে সময় ত্রিদেশীয় সিরিজে চ্যাম্পিয়ন হয়েছিল তারা।"
  },
  {
    "date_published": "2024-11-10T17:28:09",
    "date_modified": "2024-11-10T17:28:09",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "সুনামগঞ্জ",
      "বৈষম্যবিরোধী ছাত্র আন্দোলন"
    ],
    "title": "বৈষম্যবিরোধী ছাত্র আন্দোলনের সুনামগঞ্জ জেলা কমিটি ঘোষণা",
    "url": "https://www.prothomalo.com/bangladesh/axw7g6m07q",
    "content": "সারা দেশে সাংগঠনিক কাঠামো বিস্তারের অংশ হিসেবে এবার সুনামগঞ্জ জেলায় ৯৯ সদস্যের আহ্বায়ক কমিটি গঠন করেছে বৈষম্যবিরোধী ছাত্র আন্দোলন। জেলা পর্যায়ে এটি তাদের তৃতীয় আহ্বায়ক কমিটি। এর আগে ২ নভেম্বর কুষ্টিয়া জেলায় ১১১ সদস্যের এবং ৩ নভেম্বর চুয়াডাঙ্গা জেলায় ১০১ সদস্যের আহ্বায়ক কমিটি গঠন করেছে বৈষম্যবিরোধী ছাত্র আন্দোলন। আজ রোববার বিকেল সাড়ে চারটার দিকে বৈষম্যবিরোধী ছাত্র আন্দোলনের ভেরিফায়েড ফেসবুক পেজে সুনামগঞ্জ জেলার আহ্বায়ক কমিটি প্রকাশ করা হয়। কমিটির বিজ্ঞপ্তিতে বৈষম্যবিরোধী ছাত্র আন্দোলনের আহ্বায়ক হাসনাত আবদুল্লাহ ও সদস্যসচিব আরিফ সোহেলের স্বাক্ষর রয়েছে‍। আগামী ছয় মাসের জন্য তাঁরা এ কমিটি অনুমোদন করেছেন। বৈষম্যবিরোধী ছাত্র আন্দোলনের সুনামগঞ্জ জেলা শাখার এ কমিটিতে সিলেটের মদন মোহন কলেজের শিক্ষার্থী ইমনদ্দোজা আহমদকে আহ্বায়ক, সুনামগঞ্জ সরকারি কলেজের শিক্ষার্থী মেহেদী হাসানকে সদস্যসচিব, এমসি কলেজের রুহি আক্তারকে মুখ্য সংগঠক ও সুনামগঞ্জ সরকারি কলেজের মো. রুহুল আমিনকে মুখপাত্র করা হয়েছে। এ কমিটিতে ৯ জনকে যুগ্ম আহ্বায়ক, ৮ জনকে যুগ্ম সদস্যসচিব, ১১ জনকে সংগঠক ও ৬৭ জনকে সদস্য করা হয়েছে।"
  },
  {
    "date_published": "2024-11-10T17:15:00",
    "date_modified": "2024-11-10T17:15:00",
    "author": "প্রতিনিধি",
    "category": "জেলা",
    "tag": [
      "নাটোর সদর",
      "গুরুদাসপুর",
      "গ্রেপ্তার",
      "বাগাতিপাড়া",
      "লালপুর",
      "নলডাঙ্গা",
      "সিংড়া",
      "বড়াইগ্রাম",
      "রাজশাহী বিভাগ",
      "আওয়ামী লীগ",
      "নাটোর"
    ],
    "title": "নাটোরে এক রাতে আওয়ামী লীগের ৩৩ নেতা-কর্মী গ্রেপ্তার",
    "url": "https://www.prothomalo.com/bangladesh/district/741wbhbzv4",
    "content": "নাটোরে একটি পৌরসভার সাবেক মেয়র, ইউনিয়ন পরিষদের (ইউপি) সাবেক চেয়ারম্যানসহ আওয়ামী লীগ ও অঙ্গসংগঠনের ৩৩ নেতা-কর্মীকে গ্রেপ্তার করেছে পুলিশ। গতকাল শনিবার রাতে জেলার বিভিন্ন স্থান থেকে তাঁদের গ্রেপ্তার করা হয়। নাটোর জেলা পুলিশ সূত্রে জানা গেছে, আইনশৃঙ্খলা রক্ষাকারী বাহিনীর বিশেষ অভিযানের অংশ হিসেবে জেলার সাতটি থানার পুলিশ মোট ৩৩ জনকে গ্রেপ্তার করেছে। এর মধ্যে নাটোর সদরে ১৮ জন, সিংড়ায় ৫ জন, লালপুরে ৪ জন, বড়াইগ্রামে ১ জন, বাগাতিপাড়ায় ২ জন, নলডাঙ্গায় ২ জন ও গুরুদাসপুরে ১ জনকে গ্রেপ্তার করা হয়। গ্রেপ্তার ব্যক্তিদের মধ্যে বড়াইগ্রাম পৌরসভার সাবেক মেয়র ও পৌর আওয়ামী লীগের সদস্য আবদুল বারেক, সদর উপজেলার হরিশপুর ইউপির সাবেক চেয়ারম্যান ও জেলা আওয়ামী লীগের উপদেষ্টা ওসমান গণি ভুঁইয়া, নলডাঙ্গা পৌর আওয়ামী লীগের জ্যেষ্ঠ সহসভাপতি সায়েম আলী ও সিংড়া পৌর শ্রমিক লীগের সাধারণ সম্পাদক সেলিম রেজা আছেন। জেলা আওয়ামী লীগের সাধারণ সম্পাদক শরিফুল ইসলাম বলেন, পুলিশ গতকাল রাতে জেলাব্যাপী আওয়ামী লীগ নেতা-কর্মীদের গণগ্রেপ্তার করেছে। যাঁদের গ্রেপ্তার করা হয়েছে, তাঁরা এ দেশে গণতন্ত্র পুনরুদ্ধারের জন্য সংগ্রাম করছেন। পুলিশ সুপার মো. মারুফাত হুসাইন বলেন, আইনশৃঙ্খলা সমুন্নত রাখার স্বার্থেই ৩৩ জনকে গ্রেপ্তার করা হয়েছে। তাঁরা কোন রাজনৈতিক দলের, তা দেখা হয়নি। তাঁদের অধিকাংশের বিরুদ্ধে সুনির্দিষ্ট মামলা আছে। সমাজে শান্তি বজায় রাখার স্বার্থে তাঁদের আটক রাখা দরকার।"
  },
  {
    "date_published": "2024-11-10T17:15:23",
    "date_modified": "2024-11-10T17:15:23",
    "author": "প্রতিনিধি",
    "category": "জেলা",
    "tag": [
      "শিশু",
      "সিলেট বিভাগ",
      "লাশ",
      "হত্যা",
      "সিলেট"
    ],
    "title": "শিশু মুনতাহাকে অপহরণের পর হত্যা করে লাশ গুম করা হয়, গ্রেপ্তার ৪: পুলিশ",
    "url": "https://www.prothomalo.com/bangladesh/district/haarcvnf5h",
    "content": "সিলেটের কানাইঘাট থেকে নিখোঁজ হওয়া শিশু মুনতাহা আক্তারকে (৫) অপহরণের পর হত্যা করে লাশ গুম করার জন্য ডোবায় পুঁতে রাখা হয়েছিল। নিখোঁজের ছয় দিন পর ঘটনার সঙ্গে সম্পৃক্ত একজনকে পুলিশ সন্দেহভাজন হিসেবে আটক করে। পরে ঘটনাকে ভিন্ন খাতে নিতে ডোবা থেকে লাশ তুলে পুকুরে ফেলে দেওয়ার চেষ্টা করা হয়। পুলিশ এসব তথ্য জানিয়েছে। ঘটনার সঙ্গে প্রত্যক্ষ ও পরোক্ষভাবে সম্পৃক্ত চারজনকে গ্রেপ্তার দেখিয়েছে পুলিশ। তাঁরা হলেন মুনতাহার প্রতিবেশী কানাইঘাট সদরের বীরদল ভাড়ারিফৌদ গ্রামের শামীমা বেগম ওরফে মর্জিনা, তাঁর মা আলিফজান বেগম, প্রতিবেশী নাজমা বেগম ও ইসলাম উদ্দিন। আরও কয়েকজনকে জিজ্ঞাসাবাদের জন্য থানায় নেওয়া হয়েছে। তবে তাঁদের নাম–পরিচয় জানায়নি পুলিশ। নিহত মুনতাহা কানাইঘাট সদরের বীরদল ভাড়ারিফৌদ গ্রামের শামীম আহমদের মেয়ে। পুলিশ বলছে, এর আগে মুনতাহার বাবা শামীম আহমদ গত শনিবার কানাইঘাট থানায় অজ্ঞাতপরিচয় ব্যক্তিদের বিরুদ্ধে নারী ও শিশু নির্যাতন দমন আইনে অপহরণ মামলা করেছিলেন। আটক ব্যক্তিদের ওই মামলায় গ্রেপ্তার দেখানো হয়েছে। মামলা দায়েরের পর গতকাল রাতে জিজ্ঞাসাবাদের জন্য মুনতাহার প্রতিবেশী শামীমা বেগমকে থানায় নিয়ে গিয়েছিল পুলিশ। মুনতাহাকে প্রাইভেট পড়াতেন শামীমা। তবে সম্প্রতি মুনতাহার বাবা শামীমার কাছে মেয়েকে পড়াতে পাঠাননি। শামীমাকে আটকের পরই মুনতাহা নিখোঁজের ঘটনার মোড় ঘুরে যায়। আজ রোববার ভোররাতে শামীমার মা ডোবা থেকে শিশু মুনতাহার লাশ নিয়ে পুকুরে ফেলতে গিয়ে হাতেনাতে ধরা পড়েন। শিশু মুনতাহার নিখোঁজের বিষয়টি নিয়ে কয়েক দিন ধরে সামাজিক যোগাযোগমাধ্যম ফেসবুকে আলোচনা চলছিল। শিশুটি উদ্ধারে পুরস্কারও ঘোষণা করেছিল পরিবার। এর মধ্যে শিশুটির লাশ উদ্ধার করা হয়। ৩ নভেম্বর থেকে শিশুটি নিখোঁজ ছিল। আজ দুপুরে শিশু মুনতাহার মরদেহ সিলেট এম এ জি ওসমানী মেডিকেল কলেজ হাসপাতালে ময়নাতদন্তের পর পরিবারের কাছে হস্তান্তর করা হয়েছে। মুনতাহার চাচা কয়ছর আহমদ প্রথম আলোকে বলেন, যাঁদের আটক করা হয়েছে তাঁরা সবাই প্রতিবেশী। মুনতাহার বাবা আগে সৌদিপ্রবাসী ছিলেন। কয়েক বছর আগে দেশে ফিরে সিএনজিচালিত অটোরিকশা চালান। তাঁর পাঁচ ছেলে ও দুই মেয়ে। মুনতাহা তাঁর পঞ্চম সন্তান। কারও সঙ্গে তাঁর ভাইয়ের বিরোধ নেই। তবে শামীমার কাছে প্রাইভেট পড়াতে না দেওয়ার ক্ষোভ থেকে এই হত্যাকাণ্ড ঘটতে পারে বলে তাঁর ধারণা।সিলেটের সহকারী পুলিশ সুপার (কানাইঘাট সার্কেল) অলক কান্তি শর্মা প্রথম আলোকে বলেন, নিহত শিশু মুনতাহার বাবার দায়ের করা অপহরণ মামলায় চারজনকে গ্রেপ্তার দেখানো হয়েছে। তাঁদের আদালতে পাঠানোর প্রস্তুতি চলছে। তাঁরা আদালতে স্বীকারোক্তিমূলক জবানবন্দি দেবেন। পুলিশ বলছে, লাশ উদ্ধারের সময় শিশু মুনতাহার শরীরে কাদা লেগে ছিল। গলায় রশিজাতীয় কিছু পেঁচানো ছিল। এতে সন্দেহ করা হচ্ছে, শ্বাসরোধে তাকে হত্যা করা হয়েছে। ৩ নভেম্বর সকালে বাবার সঙ্গে স্থানীয় একটি ওয়াজ মাহফিল থেকে বাড়ি ফিরে প্রতিবেশী শিশুদের সঙ্গে খেলতে গিয়েছিল মুনতাহা। কিন্তু বিকেল হলেও বাড়িতে না ফেরায় খোঁজ নিতে গিয়ে মুনতাহার আর সন্ধান পাওয়া যায়নি। শিশুটি নিখোঁজের পর থেকে পরিবার দাবি করে আসছিল, পরিকল্পিতভাবে তাকে ‘অপহরণ’ করা হয়েছে।"
  },
  {
    "date_published": "2024-11-10T17:21:05",
    "date_modified": "2024-11-10T17:21:05",
    "author": "লেখা:",
    "category": "সুস্থতা",
    "tag": [
      "গর্ভাবস্থায় খাবার",
      "গর্ভাবস্থায়",
      "কোষ্ঠকাঠিন্য",
      "চিকিৎসা"
    ],
    "title": "গর্ভাবস্থায় কোষ্ঠকাঠিন্য হলে কী করবেন",
    "url": "https://www.prothomalo.com/lifestyle/health/bd9dhc3y7b",
    "content": "গর্ভকালীন সময়ে মলত্যাগের স্বাভাবিক প্রক্রিয়া বাধাপ্রাপ্ত হয় এবং কোষ্ঠকাঠিন্যের মতো বিপত্তি প্রতিনিয়ত দেখা দেয়। এ ক্ষেত্রে করণীয় কী? গর্ভাবস্থায় কোষ্ঠকাঠিন্যের কারণ হরমোনের মাত্রা বৃদ্ধি, খাদ্যাভ্যাসের পরিবর্তন ও শারীরিক গঠনের তারতম্য। এ সময় প্রজেস্টেরন নামক হরমোনটি উচ্চমাত্রায় বৃদ্ধি পায়; যার কারণে অন্ত্রের পেশি শিথিল হয়ে যায় এবং তার প্রভাবে হজমশক্তি ধীরগতিতে কাজ করে। এ ছাড়া এ সময় নিয়মিত আয়রন সাপ্লিমেন্ট সেবনও কোষ্ঠকাঠিন্যের একটি বড় কারণ। গর্ভাবস্থায় স্বাভাবিকভাবেই জরায়ুর আকার-আকৃতি বৃদ্ধি পাওয়ার সঙ্গে সঙ্গে তা বৃহদন্ত্রের ওপর চাপ সৃষ্টি করে; তাতে মলত্যাগের বেগ ধীর হয়ে যায়। পেটে অস্বস্তি, পেট ফুলে যাওয়া, ক্ষুধামান্দ্য ভাব, শক্ত মলত্যাগ—এগুলো কোষ্ঠকাঠিন্যের উপসর্গ। এ ছাড়া দীর্ঘস্থায়ী কোষ্ঠকাঠিন্যের ফলে দেখা দেয় পাইলস। মলদ্বারে রক্তক্ষরণও হতে পারে। ১. বেশি করে আঁশযুক্ত খাবার যেমন সবুজ শাকসবজি, ফলমূল; ফাইবার–জাতীয় খাবার (শস্যাদি); দুধ বা দুগ্ধজাত খাবার খেতে হবে।বলা হয়, এক গ্লাস দুধে একটি সম্পূর্ণ খাবারের পুষ্টি ও গুণাগুণ বিদ্যমান। তাই প্রতি রাতে খাবারের তালিকায় এক গ্লাস দুধ বা এক বাটি টক দইয়ের উপস্থিতি যেমন পুষ্টির জোগান দেয়, তেমনি তা হজম প্রক্রিয়াকে ত্বরান্বিত করে এবং মলত্যাগে সাহায্য করে।২. সঠিক পন্থা অবলম্বন করে দিনে ৩-৪ লিটার পানি পান করতে হবে। অর্থাৎ পানি পান করার সময় চেয়ারে বা যে কোনো বসার স্থানে বসে পানি পান করতে হবে। যেন শরীরের সব অঙ্গে তা পৌঁছায় এবং যথা নিয়মে কাজ করতে পারে। ৩. সপ্তাহে ৪-৫ দিন ২০-৩০ মিনিট করে হাঁটাহাঁটি এবং যোগব্যায়াম করতে হবে (চিকিৎসকের পরামর্শ অনুযায়ী)।৪. প্রতিদিন মলত্যাগের অভ্যাস করতে হবে।এসব পন্থা অবলম্বন করেও যদি গর্ভাবস্থায় কোষ্ঠকাঠিন্য নির্মূল না হয়, তবে অবশ্যই চিকিৎসকের পরামর্শ অনুযায়ী মল নরমকারী ওষুধ সেবন করতে হবে এবং এই ওষুধের পরিমাণও চিকিৎসকই নির্ধারণ করে দেবেন। লেখক: ডা. সুমাইয়া বি. জাহান, রেসিডেন্ট মেডিকেল অফিসারগাইনি ও প্রসূতি বিভাগস্কয়ার হাসপাতাল লিমিটেড Photo by Milan Vekariya, pexels"
  },
  {
    "date_published": "2024-11-10T17:07:58",
    "date_modified": "2024-11-10T17:07:58",
    "author": "প্রথম আলো ডেস্ক",
    "category": "চাকরি",
    "tag": [
      "বেসরকারি চাকরি",
      "নিয়োগ",
      "চাকরিবাকরি",
      "ক্যারিয়ার"
    ],
    "title": "আড়ংয়ে চাকরির সুযোগ, সৃজনশীল হতে হবে",
    "url": "https://www.prothomalo.com/chakri/h7b30479v3",
    "content": "আড়ং জনবল নিয়োগে বিজ্ঞপ্তি প্রকাশ করেছে। প্রতিষ্ঠানটি মার্কেটিং বিভাগে গ্রাফিক ডিজাইনার পদে কর্মী নিয়োগ দেবে। আগ্রহী প্রার্থীদের অনলাইনে আবেদন করতে হবে। পদের নাম: গ্রাফিক ডিজাইনার, মার্কেটিং পদসংখ্যা: অনির্ধারিত যোগ্যতা: স্বীকৃত বিশ্ববিদ্যালয় থেকে যেকোনো বিষয়ে স্নাতক ডিগ্রি থাকতে হবে। ডিজিটাল ডিজাইন, গ্রাফিক ডিজাইন, আর্ট বা এ ধরনের বিষয়ে ডিগ্রি থাকলে অগ্রাধিকার দেওয়া হবে। থ্রিডি ডিজাইন ও অ্যানিমেশন সফটওয়্যারের কাজ জানাসহ ক্যাড বা অটোক্যাড, অ্যাডোব ক্রিয়েটিভ স্যুট বা এ ধরনের টুলসের কাজ জানতে হবে। মার্কেট রিসার্চ ও প্রোডাক্ট প্লেসমেন্ট অ্যাডভার্টাইজিং বিষয়ে অভিজ্ঞ হতে হবে। সময় ব্যবস্থাপনা ও সৃজনশীল চিন্তা–ভাবনায় দক্ষ হতে হবে। চাকরির ধরন: ফুলটাইম কর্মস্থল: ঢাকা বেতন–ভাতা: বেতন প্রতিষ্ঠানের নীতিমালা অনুযায়ী। এ ছাড়া প্রভিডেন্ট ফান্ড, গ্র্যাচুইটি, উৎসব বোনাস এবং স্বাস্থ্য ও জীবন বিমার সুযোগ আছে। আগ্রহী প্রার্থীদের এই লিংক (https://jobs.bdjobs.com/jobdetails.asp?id=1305664&ln=1) থেকে নিয়োগসংক্রান্ত বিস্তারিত তথ্য জেনে Apply Now বাটনে ক্লিক করে আবেদন করতে হবে। আবেদনের শেষ সময়: ১৭ নভেম্বর ২০২৪।"
  },
  {
    "date_published": "2024-11-10T17:35:20",
    "date_modified": "2024-11-10T17:35:20",
    "author": "প্রতিনিধি",
    "category": "জেলা",
    "tag": [
      "পাবনা",
      "ঈশ্বরদী",
      "মৃত্যু",
      "ট্রেন দুর্ঘটনা",
      "রাজশাহী বিভাগ"
    ],
    "title": "পাবনায় ট্রেনে কাটা পড়ে ইপিজেডের কর্মী নিহত",
    "url": "https://www.prothomalo.com/bangladesh/district/sg6320zku1",
    "content": "পাবনার ঈশ্বরদীতে ট্রেনে কাটা পড়ে তানজিত আহমেদ ওরফে রাতুল (১৮) নামের এক ইপিজেডের কর্মী নিহত হয়েছেন। এ সময় আলিপ হোসেন (১৮) নামের আরেক কর্মী গুরুতর আহত হয়েছেন। গতকাল শনিবার রাত ১০টার দিকে উপজেলার পাকশী এলাকায় রেললাইনে এ দুর্ঘটনা ঘটে। আহত আলিপকে ঈশ্বরদী উপজেলা স্বাস্থ্য কমপ্লেক্সে ভর্তি করা হয়েছে। নিহত তানজিত রাজশাহীর চারঘাট উপজেলার বনকিশোর গ্রামের জিয়ারুল ইসলামের ছেলে। আহত আলিপ ঈশ্বরদীর বড়ইচরা এলাকার মাহাবুব হোসেনের ছেলে। তাঁরা দুজনই ঈশ্বরদী রপ্তানি প্রক্রিয়াকরণ অঞ্চলে (ইপিজেড) একটি বেসরকারি প্রতিষ্ঠানে চাকরি করেন। হাসপাতালে চিকিৎসাধীন আলিপ হোসেন বলেন, প্রতিদিন রাতে তাঁরা দুই বন্ধু দৌড়ান। ইপিজেডে কাজ শেষে গতকাল রাতে তাঁরা দৌড়াতে বের হন। ইপিজেডের প্রধান ফটক থেকে দৌড়ানো শুরু করে এক পর্যায়ে রূপপুর গিয়ে রেললাইনের ওপরে উঠে কুষ্টিয়ার ভেড়ামারার দিকে হার্ডিঞ্জ সেতুর দিকে দৌড়ানো শুরু করেন। কিছুদূর যাওয়ার পরে দেখতে পান সামনে ট্রেন আসছে। কিন্তু বোঝা যাচ্ছিল না দুটি লাইনের কোন দিক থেকে ট্রেন আসছে। কাছাকাছি চলে এলে তিনি ট্রেনের হালকা ধাক্কায় পড়ে যান। একটু পর দেখতে পান তানজিতের খণ্ডবিখণ্ড দেহ পড়ে আছে। পরে স্থানীয় লোকজন খবর পেয়ে তাঁকে উদ্ধার করে ঈশ্বরদী উপজেলা স্বাস্থ্য কমপ্লেক্সে ভর্তি করেন। ঈশ্বরদী রেলওয়ে থানার ভারপ্রাপ্ত কর্মকর্তা (ওসি) জিয়াউল রহমান বলেন, ট্রেনে কাটা পড়ে এক যুবকের মৃত্যু হয়েছে। নিহতের পরিবারের কোনো দাবি না থাকায় লাশ ময়নাতদন্ত ছাড়া তাদের কাছে হস্তান্তর করা হয়েছে।"
  },
  {
    "date_published": "2024-11-10T17:02:09",
    "date_modified": "2024-11-10T17:02:09",
    "author": "প্রতিনিধি",
    "category": "জেলা",
    "tag": [
      "সিলেট",
      "সিলেট বিভাগ",
      "বিক্ষোভ",
      "বিএনপি",
      "রাজনীতি",
      "আওয়ামী লীগ"
    ],
    "title": "সিলেটে আওয়ামী লীগের ষড়যন্ত্রের প্রতিবাদে বিএনপির বিক্ষোভ মিছিল",
    "url": "https://www.prothomalo.com/bangladesh/district/2whju7m60l",
    "content": "আওয়ামী লীগের দেশবিরোধী ষড়যন্ত্রের প্রতিবাদ জানাতে সিলেটে বিক্ষোভ কর্মসূচি করেছে মহানগর বিএনপি। দলটি যাতে নতুন করে কোনো ষড়যন্ত্র করতে না পারে, সে জন্য আজ রোববার সকাল থেকে নগরের বিভিন্ন মোড়ে অবস্থান কর্মসূচি পালন করেছেন ছাত্রদলের নেতা-কর্মীরা। এরশাদবিরোধী আন্দোলনে যুবলীগের কর্মী নূর হোসেন বুক ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে মিছিলে নেমেছিলেন। সেদিন পুলিশের গুলিতে তিনি মারা যান। ১৯৮৭ সালে তাঁকে হত্যার আজকের এই দিনে ঢাকার জিরো পয়েন্টে শহীদ নূর হোসেন চত্বরে বিক্ষোভ মিছিলের ডাক দেয় আওয়ামী লীগ। দলটি ফেসবুকে পোস্ট দিয়ে এ কর্মসূচি ঘোষণা করার পর সিলেটসহ সারা দেশে উত্তেজনা সৃষ্টি করে। এরই অংশ হিসেবে সিলেট বিএনপি ও এর সহযোগী সংগঠনের নেতা-কর্মীরা প্রতিবাদ কর্মসূচি ও অবস্থান কর্মসূচি পালন করছেন। আজ সকাল থেকে সিলেট নগরের চৌহাট্টা, রিকাবীবাজার, জিন্দাবাজার, কোর্ট পয়েন্ট, সুরমা মার্কেট এলাকায় ছাত্রদলসহ বিএনপির অন্য সংগঠনের নেতা–কর্মীদের জড়ো হতে দেখা গেছে। সিলেট মহানগর বিএনপির আয়োজনে আজ দুপুর ১২টার দিকে সিলেট কোর্ট পয়েন্ট এলাকা থেকে চৌহাট্টা মোড় পর্যন্ত বিক্ষোভ মিছিল বের করা হয়। বিক্ষোভ মিছিল শেষে চৌহাট্টা এলাকায় সংক্ষিপ্ত সমাবেশ হয়। এতে বক্তব্য দেন বিএনপির চেয়ারপারসনের উপদেষ্টা খন্দকার আবদুল মুক্তাদির। খন্দকার আবদুল মুক্তাদির তাঁর বক্তব্যে সাবেক প্রধানমন্ত্রী ও আওয়ামী লীগের সভাপতি শেখ হাসিনাকে হাওয়াই মিঠাই হিসেবে অবিহিত করে বলেন, ‘হাওয়াই মিঠাই হাতে নেওয়ার সঙ্গে সঙ্গে শেষ হয়ে যায়। হাসিনাও হাওয়াই মিঠাই। শেখ হাসিনা ৫ আগস্ট অপরাহ্ণ থেকে আবার ক্ষমতায় ফিরে আসার জন্য; জনতার বিজয়কে নসাৎ করার জন্য একটার পর একটা ষড়যন্ত্র করে যাচ্ছেন। এর সর্বশেষ প্রতীক তাঁর ভিডিও বার্তা (ট্রাম্পের ছবি নিয়ে বিক্ষোভ আয়োজনের কল রেকর্ড) এ রকম আজগুবি, উদ্ভট ষড়যন্ত্র একমাত্র শেখ হাসিনার মাথা ছাড়া আর কারও কাছে পাওয়া যাবে না।’ শেখ হাসিনার সব ষড়যন্ত্রকে কঠোরভাবে প্রতিহত করার কথা উল্লেখ করে খন্দকার আবদুল মুক্তাদির বলেন, যে প্রতিকূলতা অতিক্রম করে এ দেশের মানুষ বিজয় অর্জন করেছে, সেই ঐক্য ও প্রচেষ্টার মাধ্যমেই বাংলাদেশকে সুষ্ঠু ধারায় চালানোর জন্য শেখ হাসিনার সব ষড়যন্ত্র প্রতিহত করা হবে। সারা দিন জাতীয়তাবাদী দল সজাগ ও সতর্ক থাকবে, যেন শেখ হাসিনার ষড়যন্ত্র বাস্তবায়নের চেষ্টা কোথাও কেউ করলে সাধারণ মানুষ প্রতিহত করবে। তাদের সঙ্গে বিএনপির সর্বস্তরের নেতা–কর্মীরাও থাকবেন। অর্জিত বিজয় যাতে কোনো ষড়যন্ত্রকারী নসাৎ করতে না পারেন, সে জন্য সবাইকে সজাগ ও সতর্ক থাকার আহ্বান জানান তিনি। খন্দকার আবদুল মুক্তাদির বলেন, ‘দ্রুত সময়ের মধ্যে সংস্কার সম্পন্ন করে জনমানুষের রায় নিয়ে একটি নির্বাচিত সরকার দেখার জন্য অপেক্ষায় রয়েছি। দলের ভারপ্রাপ্ত চেয়ারম্যান তারেক রহমানের নেতৃত্বে সারা দেশে জাতীয়তাবাদী শক্তি জেগে উঠেছে মন্তব্য করে পরাজিত শক্তি ও পরাজিত শক্তির দোসরদের মোকাবিলা করা হবে।’বিক্ষোভ কর্মসূচিতে উপস্থিত ছিলেন সিলেট মহানগর বিএনপির ভারপ্রাপ্ত সভাপতি রেজাউল হাসান কয়েস লোদী, সাধারণ সম্পাদক এমদাদ হোসেন চৌধুরীসহ বিএনপি ও এর সহযোগী সংগঠনের নেতা-কর্মীরা। এদিকে সিলেট মহানগর ছাত্রদলের সাংগঠনিক সম্পাদক রুবেল ইসলাম বলেন, আজ সকাল থেকে দলের নেতা-কর্মীরা ষড়যন্ত্র প্রতিহত করতে অবস্থানে রয়েছেন। তবে ষড়যন্ত্রকারী কাউকে রাজপথে পাওয়া যায়নি। সিলেট জেলা ছাত্রদলের সাধারণ সম্পাদক দেলোয়ার হোসেন প্রথম আলোকে বলেন, তিনিসহ সংগঠনের নেতা–কর্মীরা মাঠে রয়েছেন। ষড়যন্ত্রকারী কাউকে পেলে তাঁরা প্রতিহত করবেন।"
  },
  {
    "date_published": "2024-11-10T17:00:00",
    "date_modified": "2024-11-10T17:00:00",
    "author": "ফেরদৌস ফয়সাল",
    "category": "ইসলাম",
    "tag": [
      "ইসলাম",
      "নামাজ",
      "আজান"
    ],
    "title": "আজান এল কেমন করে",
    "url": "https://www.prothomalo.com/religion/islam/81tgry2tw5",
    "content": "ইসলামে প্রতি ওয়াক্তের এবং জুমার নামাজে যোগ দেওয়ার জন্য মুসল্লিদের নির্দিষ্ট পদ্ধতিতে আহবান জানানো হয়। আজান নামাজ পড়ার আহবান।কোরআনের সুরা মায়িদার ৫৮ আয়াতে বলা হয়েছে, ‘আর তোমরা যখন নামাজের জন্য ডাকো, তখন তারা তাকে হাসি-তামাশা ও খেলার জিনিস বলে নেয়।’ প্রার্থনার জন্য আহ্বান করতে খ্রিষ্টানরা ঘণ্টা বা কাঠের বাজনা ব্যবহার করত। ইহুদিরা শিঙা ফুঁকত। হজরত মোহাম্মদ (সা.) মদিনায় আজানের প্রবর্তন করেন। ইসলামে প্রথম মুয়াজ্জিন ছিলেন বিলাল ইবনে রাবাহ(রা.)। ইসলাম ধর্মে প্রতিদিন পাঁচবার নামাজের জন্য আহবান করা হয়। আবু উমাইর ইবনে আনাস (রা.) বরাতে তাঁর এক আনসারি চাচার বর্ণনা করা হাদিস আছে। তিনি বলেন, নবী (সা.) নামাজের জন্য লোকদের কীভাবে একত্র করা যায়, তা নিয়ে চিন্তিত ছিলেন। তা দেখে কেউ পরামর্শ দিলেন, নামাজের সময় হলে একটা পতাকা ওড়ানো হোক। সেটা দেখে একে অন্যকে সংবাদ জানিয়ে দেবে। রাসুলুল্লাহ (সা.)-এর কাছে সেটা পছন্দ হলো না। কেউ কেউ প্রস্তাব করল, ইহুদিদের মতো শিঙাধ্বনি দেওয়া হোক। রাসুলুল্লাহ (সা.) সেটাও পছন্দ করলেন না। কারণ, রীতিটি ছিল ইহুদিদের। কেউ কেউ ঘণ্টাধ্বনি ব্যবহারের প্রস্তাব করলে তিনি বলেন, ‘ওটা খ্রিষ্টানদের রীতি।’ আবদুল্লাহ ইবনে জায়িদ (রা.) বিষয়টি নিয়ে রাসুলুল্লাহ (সা.)-এর চিন্তার কথা মাথায় নিয়ে প্রস্থান করলেন। এরপর (আল্লাহর পক্ষ থেকে) স্বপ্নে তাঁকে আজান শিখিয়ে দেওয়া হলো। পরদিন ভোরে তিনি রাসুলুল্লাহ (সা.)-এর কাছে গিয়ে বিষয়টি জানিয়ে বললেন, ‘হে আল্লাহর রাসুল, আমি কিছুটা তন্দ্রাচ্ছন্ন ছিলাম। এমন সময় এক আগন্তুক এসে আমাকে আজান শিক্ষা দিলেন।’ একইভাবে ওমর খাত্তাবও (রা.) ২০ দিন আগেই স্বপ্নযোগে আজান শিখেছিলেন। কিন্তু তিনি তা গোপন রেখেছিলেন। এরপর (আবদুল্লাহ ইবনে জায়িদের স্বপ্নের বৃত্তান্ত বলার পর) তিনিও তাঁর স্বপ্নের কথা নবী (সা.)-কে জানালেন। নবী (সা.) বললেন, ‘তুমি আগে বললে না কেন?’ ওমর খাত্তাব (রা.) বললেন, ‘আবদুল্লাহ ইবনে জায়িদ এ নিয়ে আমার আগেই বলে দিয়েছেন। এ জন্য আমি লজ্জিত।’ রাসুলুল্লাহ (সা.) বললেন, ‘বিলাল, ওঠো। আবদুল্লাহ ইবনে জায়িদ তোমাকে যেভাবে নির্দেশ দেয়, তুমি তা-ই করো।’ এরপর বিলাল (রা.) আজান দিলেন। আবু বিশর বলেন, ‘আবু উমাইর (রা.)আমার কাছে বর্ণনা করেছেন, আনসারদের ধারণা—আবদুল্লাহ ইবনে জায়িদ (রা.) ওই দিন অসুস্থ না থাকলে রাসুলুল্লাহ (সা.) তাঁকেই মুয়াজ্জিন নিযুক্ত করতেন।’ (সুনানে আবু দাউদ, হাদিস: ৪৯৮)"
  },
  {
    "date_published": "2024-11-10T17:00:23",
    "date_modified": "2024-11-10T17:00:23",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "অন্তর্বর্তী সরকারের উপদেষ্টা"
    ],
    "title": "শপথ নিচ্ছেন তিনজন",
    "url": "https://www.prothomalo.com/bangladesh/0tkqj64g9u",
    "content": "অন্তর্বর্তী সরকারের উপদেষ্টা হিসেবে তিনজন আজ বঙ্গভবনে শপথ নিচ্ছেন। আজ রোববার সন্ধ্যায় বঙ্গভবনে নতুন উপদেষ্টাদের শপথ হওয়ার কথা রয়েছে। বঙ্গভবনের একটি সূত্র সন্ধ্যা সাতটার কিছুক্ষণ আগে প্রথম আলোকে বলেন, এখন পর্যন্ত সিদ্ধান্ত হলো তিনজন উপদেষ্টা হিসেবে শপথ নিচ্ছেন। তাঁরা হলেন, ব্যবসায়ী সেখ বশির উদ্দিন, চলচ্চিত্র পরিচালক মোস্তফা সরয়ার ফারুকী এবং প্রধান উপদেষ্টার বিশেষ সহকারী মাহফুজ আলম। সেখ বশির উদ্দিন দেশের শীর্ষস্থানীয় শিল্পগোষ্ঠী আকিজ–বশির গ্রুপের ব্যবস্থাপনা পরিচালক। তিনি সেখ আকিজ উদ্দিনের সন্তান। মোস্তফা সরয়ার ফারুকী খ্যাতিমান চলচ্চিত্র নির্মাতা। দুই দশকের বেশি সময় ধরে তিনি চলচ্চিত্র, নাটক নির্মাণ করে পরিচিত মুখ হয়ে উঠেছেন। ছাত্র-জনতার অভ্যুত্থানে শেখ হাসিনা সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। প্রধান উপদেষ্টাসহ এই সরকারের সদস্যসংখ্যা এখন ২১। তবে সরকারের কার্যক্রমে গতিশীলতা আনতে উপদেষ্টা পরিষদে আরও সদস্য নিয়োগের পরামর্শ আসছিল বিভিন্ন মহল থেকে। সংশোধনী: বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য অধ্যাপক মো. সায়েদুর রহমানও উপদেষ্টা হিসেবে শপথ নেবেন বলে জানা গিয়েছিল।  পরে এ বিষয়ে নিশ্চিত হওয়া যায়নি।"
  },
  {
    "date_published": "2024-11-10T17:00:00",
    "date_modified": "2024-11-10T17:00:00",
    "author": "প্রতিনিধি",
    "category": "জেলা",
    "tag": [
      "গুচ্ছ ভর্তি",
      "সিলেট",
      "শিক্ষার্থী",
      "শাহজালাল বিশ্ববিদ্যালয়"
    ],
    "title": "শাহজালাল বিশ্ববিদ্যালয়কে গুচ্ছ ভর্তি পদ্ধতি থেকে প্রত্যাহারসহ ৫ দফা দাবি এক দল শিক্ষার্থীর",
    "url": "https://www.prothomalo.com/bangladesh/district/f7o92t7hbb",
    "content": "সিলেটের শাহজালাল বিজ্ঞান ও প্রযুক্তি বিশ্ববিদ্যালয়কে গুচ্ছ ভর্তি পরীক্ষা পদ্ধতি থেকে বের করা, সেশনজট নিরসনসহ পাঁচ দফা দাবি জানিয়েছেন একদল শিক্ষার্থী। আজ রোববার দুপুরে বিশ্ববিদ্যালয়ের কেন্দ্রীয় গ্রন্থাগার ভবনের সামনে সংবাদ সম্মেলন করে শিক্ষার্থীরা এই দাবি তুলে ধরেন। সংবাদ সম্মেলনে লিখিত বক্তব্যে বিশ্ববিদ্যালয়টির বাংলা বিভাগের শিক্ষার্থী আবু সালেহ মো. নাসিম এবং শিল্প ও উৎপাদন প্রকৌশল বিভাগের পলাশ বখতিয়ার পাঁচ দফা দাবির পক্ষে যুক্তি তুলে ধরেন। দাবিগুলো হলো বিশ্ববিদ্যালয়কে গুচ্ছ ভর্তি পরীক্ষা থেকে বের করে এনে স্বতন্ত্রভাবে বিভাগীয় শহরে ভর্তি পরীক্ষা আয়োজন, সেশনজট কমিয়ে আনার জন্য আগামী তিনটি সেমিস্টারের প্রতিটি চার মাসে শেষ করা, বৈষম্যবিরোধী ছাত্র আন্দোলনে হামলার সঙ্গে জড়িত এবং হলে অস্ত্র ও মাদকের সঙ্গে জড়িত ছাত্রলীগের কর্মীদের বিরুদ্ধে দ্রুত আইনগত ব্যবস্থা, ভর্তি পরীক্ষায় মুক্তিযোদ্ধা ও পোষ্য কোটা বাতিল করা এবং কেন্দ্রীয় গ্রন্থাগারে উন্মুক্ত পড়ার কক্ষের ব্যবস্থা করা। আবু সালেহ মো. নাসিম বলেন, গুচ্ছ পদ্ধতির কারণে এই বিশ্ববিদ্যালয়ের মান অনেক কমে গেছে। একক ভর্তি পরীক্ষায় বিশ্ববিদ্যালয়ের প্রশ্নের যে মান, তা গুচ্ছে দেখা যাচ্ছে না। এ ছাড়া গুচ্ছ ভর্তিতে একই অঞ্চলের শিক্ষার্থী বাড়ায় একধরনের পক্ষপাতিত্বের বিষয় দেখা যাচ্ছে। গুচ্ছ থেকে বিশ্ববিদ্যালয়কে বের করার জন্য শিক্ষা মন্ত্রণালয় বরাবর একটি চিঠি পাঠানো হয়েছে। পলাশ বখতিয়ার বলেন, বৈষম্যবিরোধী আন্দোলনে শিক্ষার্থীদের হামলার সঙ্গে জড়িত নিষিদ্ধঘোষিত ছাত্রলীগের অনেকেই এখন পরীক্ষায় অংশ নিচ্ছেন বলে খবর পাওয়া যাচ্ছে। বিশ্ববিদ্যালয় কর্তৃপক্ষকে দ্রুত তাঁদের বিরুদ্ধে ব্যবস্থা নিতে হবে, নয়তো সাধারণ শিক্ষার্থীরা তাঁদের বিরুদ্ধে ব্যবস্থা নিতে দ্বিধাবোধ করবেন না। সংবাদ সম্মেলন শেষে শিক্ষার্থীরা পাঁচ দফা দাবিসংবলিত স্মারকলিপি উপাচার্য বরাবর জমা দেন। শিক্ষার্থীদের দাবির বিষয়ে উপাচার্য এ এম সরওয়ার উদ্দিন চৌধুরী প্রথম আলোকে বলেন, শিক্ষার্থীদের সব দাবিই যৌক্তিক। এ বিষয়ে কর্তৃপক্ষ নীতিগতভাবে একমত। যথাযথভাবে শিক্ষার্থীদের দাবিগুলো বাস্তবায়নে শিগগিরই কাজ শুরু করার কথা আছে। সংবাদ সম্মেলনে আরও উপস্থিত ছিলেন ব্যবসায় প্রশাসন বিভাগের শিক্ষার্থী মাহবুবুল ইসলাম, রিয়াজ হোসেন, রসায়ন বিভাগের শিক্ষার্থী সরকার জীবন, নৃবিজ্ঞান বিভাগের সুস্মিতা ভট্টাচার্য প্রমুখ।"
  },
  {
    "date_published": "2024-11-10T17:15:00",
    "date_modified": "2024-11-10T17:15:00",
    "author": null,
    "category": "বিনোদন",
    "tag": [
      "অভিনয় শিল্পী",
      "নায়ক",
      "নায়িকা",
      "ফেসবুক",
      "তারকা"
    ],
    "title": "সৃষ্টি না হলে জাতি মরে যায়!",
    "url": "https://www.prothomalo.com/entertainment/ttwm0b4s33",
    "content": ""
  },
  {
    "date_published": "2024-11-10T16:40:00",
    "date_modified": "2024-11-10T16:40:00",
    "author": "প্রতিনিধি",
    "category": "জেলা",
    "tag": [
      "সিলেট",
      "সিলেট বিভাগ",
      "ছাত্রদল",
      "জকিগঞ্জ",
      "মারামারি"
    ],
    "title": "সিলেটের জকিগঞ্জে ছাত্রদলের কর্মিসভা শেষে দুই পক্ষের মারামারি",
    "url": "https://www.prothomalo.com/bangladesh/district/ldpaqtscpd",
    "content": "সিলেটের জকিগঞ্জের ইউপি ছাত্রদলের কর্মিসভা শেষে দুই পক্ষের মধ্যে মারামারির ঘটনা ঘটেছে। এতে দুই পক্ষের চারজন আহত হওয়ার খবর পাওয়া গেছে। গতকাল শনিবার সন্ধ্যায় জকিগঞ্জের বারঠাকুরী ইউপির সোনাসার বাজারে এ ঘটনা ঘটে। আহত ব্যক্তিরা বারঠাকুরী ইউনিয়ন ছাত্রদলের কর্মী। আহতদের মধ্যে আছেন দুই ভাই জাফর আহমদ (২২) ও শাকিল আহমদ (২০)। বাকি দুজনের নাম জানা যায়নি। আহত জাফর আহমদ জকিগঞ্জে ছাত্র-জনতার আন্দোলন চলাকালে হামলার ঘটনায় গত ৭ সেপ্টেম্বর একটি মামলা করেছেন। স্থানীয় ও দলীয় সূত্রে জানা গেছে, জকিগঞ্জের বারঠাকুরী ইউনিয়ন ছাত্রদলের নেতৃত্ব ও সাংগঠনিক কার্যক্রম ত্বরান্বিত করতে শনিবার বিকেলে সোনাসার বাজারের একটি কমিউনিটি সেন্টারে কর্মিসভার আয়োজন করা হয়। সভায় উপজেলা ছাত্রদলের আহ্বায়ক কামরুল ইসলাম ও সদস্যসচিব রায়হান আহমদ উপস্থিত ছিলেন। সভা শেষে নেতা–কর্মীরা ফিরে যাওয়ার পর দুই পক্ষের মধ্যে মারামারির ঘটনা ঘটে। ছাত্রদলের একটি পক্ষের অভিযোগ, জাফর মামলার বাদী হওয়ায় প্রভাব বিস্তারের চেষ্টা করেন। শনিবার কর্মিসভা শেষে এ নিয়ে দুই পক্ষের মধ্যে বাগ্‌বিতণ্ডার জের ধরে মারামারির ঘটনা ঘটে। পরে অন্য নেতা–কর্মীরা আহতদের উদ্ধার করে প্রথমে জকিগঞ্জ উপজেলা স্বাস্থ্য কমপ্লেক্স এবং পরে সিলেট এম এ জি ওসমানী মেডিকেল কলেজ হাসপাতালে পাঠায়। আজ রোববার সকাল থেকে জাফর আহমদের ব্যবহৃত মুঠোফোনে একাধিকবার কল করা হলে সংযোগ বন্ধ পাওয়া যায়। সিলেটের জকিগঞ্জ উপজেলা ছাত্রদলের আহ্বায়ক কামরুল ইসলাম প্রথম আলোকে বলেন, বারঠাকুরী ইউপি ছাত্রদলের কমিটি নেই। সংগঠনকে চাঙা করতে কর্মিসভার আয়োজন করা হয়েছিল। কর্মিসভা সন্ধ্যার আগেই শেষ হয়েছে। কর্মিসভা শেষে বাড়ি ফেরার পর দুই পক্ষের মধ্যে ঝামেলা হয়েছে বলে তিনি শুনেছেন। বিষয়টির খোঁজ নেওয়া হচ্ছে। সিলেটের জকিগঞ্জ থানার ভারপ্রাপ্ত কর্মকর্তা (ওসি) এস এম মাহমুদ হাসান প্রথম আলোকে বলেন, এ ঘটনায় কোনো পক্ষই থানায় অভিযোগ দেয়নি। অভিযোগ পাওয়া গেলে পরবর্তী আইনি ব্যবস্থা নেওয়া হবে।"
  },
  {
    "date_published": "2024-11-10T16:19:37",
    "date_modified": "2024-11-10T16:19:37",
    "author": "প্রথম আলো ডেস্ক",
    "category": "চাকরি",
    "tag": [
      "বেসরকারি চাকরি",
      "ব্যাংকে চাকরি",
      "চাকরিবাকরি",
      "ক্যারিয়ার"
    ],
    "title": "ব্র্যাক ব্যাংকে চাকরি, থাকতে হবে গ্রাহককেন্দ্রিক মানসিকতা",
    "url": "https://www.prothomalo.com/chakri/qr90mdq3xi",
    "content": "বেসরকারি ব্র্যাক ব্যাংক পিএলসি জনবল নিয়োগে বিজ্ঞপ্তি প্রকাশ করেছে। এই ব্যাংকে অ্যাসোসিয়েট ম্যানেজার/ম্যানেজার, এএমএলডি অপারেশনস পদে কর্মী নিয়োগ দেওয়া হবে। আগ্রহী প্রার্থীদের অনলাইনে আবেদন করতে হবে। পদের নাম: অ্যাসোসিয়েট ম্যানেজার/ম্যানেজার, এএমএলডি অপারেশনস পদসংখ্যা: অনির্ধারিত যোগ্যতা: স্বীকৃত বিশ্ববিদ্যালয় থেকে ভালো ফলাফলসহ স্নাতক বা স্নাতকোত্তর ডিগ্রি থাকতে হবে। এএমএল/ কেওয়াইসিতে ছয় থেকে ১০ বছর চাকরির অভিজ্ঞতা থাকতে হবে। মার্কেট ডায়নামিকস বিষয়ে ভালো জানাশোনা থাকতে হবে। এমএস অফিস অ্যাপ্লিকেশনের কাজ জানতে হবে। গ্রাহককেন্দ্রিক মানসিকতা থাকতে হবে। চাকরির ধরন: ফুলটাইম কর্মস্থল: বাংলাদেশের যেকোনো স্থানে বেতন: আলোচনা সাপেক্ষে আগ্রহী প্রার্থীদের ব্র্যাক ব্যাংকের চাকরিসংক্রান্ত ওয়েবসাইটের এই লিংকে নিয়োগসংক্রান্ত বিস্তারিত তথ্য জেনে Apply Online বাটনে ক্লিক করে আবেদন করতে হবে। আবেদনের শেষ সময়: ২৪ নভেম্বর ২০২৪।"
  },
  {
    "date_published": "2024-11-10T16:36:04",
    "date_modified": "2024-11-10T16:36:04",
    "author": "এএফপি",
    "category": "বিশ্ব",
    "tag": [
      "বন্দুক",
      "নিহত",
      "গুলি",
      "হামলা",
      "মেক্সিকো"
    ],
    "title": "মেক্সিকোয় পানশালায় বন্দুকধারীদের হামলায় নিহত ১০",
    "url": "https://www.prothomalo.com/world/zwr5p0jwht",
    "content": "মেক্সিকোর মধ্যাঞ্চলীয় কোয়েরতারো শহরের একটি পানশালায় গতকাল শনিবার বন্দুক হামলার ঘটনা ঘটেছে। এতে অন্তত ১০ জন নিহত হয়েছেন বলে স্থানীয় একজন নিরাপত্তা কর্মকর্তা জানিয়েছেন। কোয়েরতারো শহরের ঐতিহাসিক স্থানে অবস্থিত লস ক্যান্টারিটোস পানাশালায় এ হামলার ঘটনা ঘটে। কয়েকজন বন্দুকধারী পানশালার ভেতরে ঢুকে এলোপাতাড়ি গুলি ছোড়েন বলে জানান স্থানীয় জননিরাপত্তা বিভাগের প্রধান জুয়ান লুইস ফেরাসকা। সামাজিক যোগাযোগমাধ্যমে দেওয়া এক ভিডিও বার্তায় জুয়ান লুইস বলেন, ‘ওই হামলা হওয়ার পর জরুরি বিভাগের কর্মীরা ঘটনাস্থলে যান। তাঁরা নিশ্চিত করেন, অন্তত চারজন বন্দুকধারী একটি পিকআপ ট্রাকে করে এসে হামলা চালিয়েছেন।’ জুয়ান আরও বলেন, এ পর্যন্ত পানশালার ভেতরে ১০ জন নিহত ও অন্তত ৭ জন আহত হয়েছেন বলে খবর পাওয়া গেছে। হামলার ঘটনায় সন্দেহভাজন এক ব্যক্তি আটক হওয়া এবং হামলার কাজে ব্যবহৃত ট্রাকটি পরিত্যক্ত অবস্থায় পাওয়ার কথা জানিয়েছেন জননিরাপত্তা বিভাগের এই কর্মকর্তা। ট্রাকে কে বা কারা আগুন ধরিয়ে দেন বলেও জানান তিনি। কোয়েরতারোকে মেক্সিকোর তুলনামূলক বেশি নিরাপদ শহরগুলোর একটি বলে ধরা হয়ে থাকে। দেশটিতে মাদক পাচার, অপরাধী গোষ্ঠীগুলোর তৎপরতাসহ বিভিন্ন সহিংসতায় ২০০৬ সালের পর থেকে এ পর্যন্ত সাড়ে ৪ লাখের বেশি মানুষ নিহত হয়েছেন।"
  },
  {
    "date_published": "2024-11-10T16:45:19",
    "date_modified": "2024-11-10T16:45:19",
    "author": "খেলা ডেস্ক",
    "category": "ক্রিকেট",
    "tag": [
      "পাকিস্তান ক্রিকেট দল",
      "অস্ট্রেলিয়া ক্রিকেট দল",
      "হারিস রউফ"
    ],
    "title": "হারিস রউফ আবার যেভাবে নায়ক হলেন",
    "url": "https://www.prothomalo.com/sports/cricket/211wqg05s2",
    "content": "পুরস্কার বিতরণী অনুষ্ঠান তখনো শুরু হয়নি। গ্লেন ম্যাক্সওয়েলকে জড়িয়ে ধরে কী যেন বলছিলেন হারিস রউফ। পুরো সিরিজে মাঠের সম্পর্কটা দুজনের ভালো যায়নি। একতরফা ছিল আর কী! ম্যাক্সওয়েলের বিপক্ষে ৯টি বল করেছেন রউফ, তাতে ম্যাক্সওয়েল আউট হয়েছেন ৩ বার। এমন কিছুর পর ম্যাক্সওয়েল আর রউফকে ‘ওয়েলডান’ ছাড়া আর কীই বা বলতে পারেন! সেই যাই হোক, সিরিজসেরা ও ম্যাচসেরা রউফের ম্যাক্সওয়েল সম্পর্কে ভাবনা কী, সেটা পুরস্কার বিতরণী অনুষ্ঠানে জানতে চাওয়া হয়েছিল। রউফ সরাসরিই বলে দিয়েছেন, তাঁর ভাগ্য ভালো। সে কারণেই এক সিরিজে তিনবার বিধ্বংসী ব্যাটসম্যানকে আউট করতে পেরেছেন। ম্যাক্সওয়েলের বেলাতে অবশ্য উচ্চবাচ্য না করাই ভালো। অন্তত এই নভেম্বর মাসে। গত নভেম্বরে বিশ্বকাপে আফগানিস্তানের বিপক্ষে তিনি যা করেছিলেন, তারপর অন্তত প্রতি নভেম্বর মাসে তাকে নিয়ে কথা না বলাই ভালো! সেই যাই হোক... ম্যাক্সওয়েলের বেলাতে না হয় রউফের ভাগ্য ভালো, পুরো সিরিজে উইকেট তো পেয়েছেন আরও ৭টি। সেগুলো কীভাবে পেলেন? প্রথম ম্যাচে ম্যাক্সওয়েলের পাশাপাশি আউট করেছিলেন স্টিভ স্মিথ ও মারনাস লাবুশেনকে। দ্বিতীয় ম্যাচে লাবুশেন, হার্ডি, ইংলিস, কামিন্সকেও ফিরিয়েছেন। আর আজ শর্টকে আউট করেছেন, ম্যাক্সওয়েল তো আছেনই। ম্যাক্সওয়েলকে না হয় ভাগ্য গুনে আউট করেছেন, বাকিদের? গতি বাউন্স আর লাইন লেংথে। রউফ সম্পর্কে কথা বলতে গেলে অবশ্য গতি আর বাউন্স এমনিতেই চলে আসে। লাইন আর লেংথ শব্দ দুটো আসত পারে। এই অস্ট্রেলিয়া সিরিজে গতি বাউন্সের সঙ্গে এই শব্দ দুটোরও সুসম্পর্ক তৈরি করেছেন। আর তাঁর ফল তো হাতেনাতে। সিরিজসেরা। পাকিস্তান যে দুটি ম্যাচ জিতেছে দুটোতেই ম্যাচসেরা। অধিনায়ক মোহাম্মদ রিজওয়ানকেও কৃতিত্ব দিতে পারেন রউফ। ২০২৩ বিশ্বকাপে হারিস রউফ পাওয়ার প্লেতে নিয়মিত বোলিং করেছেন। ওভারপ্রতি দিয়েছেন ৯.৪২ করে। নানা সমালোচনার পরও বাবর আজম তাকে পাওয়ার প্লেতে বোলিং করিয়ে গেছেন। রিজওয়ান সেটা করাননি, পুরো সিরিজে পাওয়ার প্লেতে রউফকে ১ ওভারও বোলিং করাননি। যে সিদ্ধান্ত কাজেও দিয়েছে। পাওয়ার প্লেতে এমন বিবর্ণ থাকার পরও ২০২৩ বিশ্বকাপটা যে খুব বেশি খারাপ করেছেন তা নয়। নিয়েছিলেন ৯ ম্যাচে ১৬ উইকেট। ওভারপ্রতি রান দিয়েছেন ৬.৭৪। পাওয়ার প্লের ওই বাজে বোলিংয়ের ছাপ পড়েছিল ইকোনমি রেটে। দল হিসেবে পাকিস্তান ভালো করতে পারেনি। বাদ পড়েছে প্রথম রাউন্ড থেকে। নানা কারণেই পাকিস্তানের ওই দলটি বেশ সমালোচনার মুখে পড়েছিল। এরপর থেকে রউফের অবস্থাও হয়েছিল পাকিস্তান দলটির মতো। নানা কারণে পড়েছেন সমালোচনায়, জড়িয়েছেন বিতর্কে—কখনো মাঠের ঘটনায়, কখনো মাঠের বাইরের। সেই বিশ্বকাপের পর অস্ট্রেলিয়া সফরে টেস্ট খেলতে না চাওয়ায় রউফের কেন্দ্রীয় চুক্তি বাতিল করেছিল পাকিস্তান ক্রিকেট বোর্ড (পিসিবি)। এরপর চাপের মুখে চলতি বছরের টি-টোয়েন্টি বিশ্বকাপ খেলতে চান রউফ। পাকিস্তান বিশ্বকাপ থেকে বাদ পড়ে প্রথম রাউন্ড থেকেই। হেরেছে যুক্তরাষ্ট্রের মতো দলের কাছেও। সেই ম্যাচে হারার পর আবার রউফের বিপক্ষে ওঠে  বল টেম্পারিংয়ের অভিযোগ। রউফ নিজে বিশ্বকাপে তাই কেমন করেছেন, সেটা নিয়ে আলোচনাই হয়নি! যা হয়েছে সেটাকে সমালোচনাই শুধু বলা যায়। বিশ্বকাপের পরই রউফ এক অজ্ঞাত ব্যক্তির সঙ্গে বাগ্‌বিতণ্ডায় জড়িয়ে আলোচনায় আসেন। সে ঘটনা হাতাহাতি ও ধাক্কাধাক্কির পর্যায়ে চলে গিয়েছিল। সামাজিক যোগাযোগমাধ্যমে ছড়িয়ে পড়া এক ভিডিওতে দেখা যায়, ওই ব্যক্তির কোনো কথা শুনে মেজাজ হারান রউফ। সে সময় পাকিস্তান পেসারের সঙ্গে ছিলেন তাঁর স্ত্রীও। রউফকে ওই ব্যক্তির ওপর চড়াও হওয়া থেকে নিবৃত্ত করার চেষ্টা করছিলেন তিনি। ওই ব্যক্তির সঙ্গে থাকা বাকিরাও রউফকে এসে থামান। দুজনের মধ্যে ধাক্কাধাক্কি ও বেশ উত্তপ্ত বাক্যবিনিময় হতেও দেখা যায় ওই ভিডিওতে। রউফের জীবনে অস্থিরতার সঙ্গে পাকিস্তান ক্রিকেটেও চলেছে টালমাটাল অবস্থা। কোচ, অধিনায়ক এসেছেন, গেছেন। ঘরের মাঠে ইংল্যান্ডকে হারানোর পর অস্ট্রেলিয়ার মাটিতে ঐতিহাসিক সিরিজ জয়ে পাকিস্তান ক্রিকেটে বড় একটি স্বস্তির নিশ্বাস পড়েছে। আর সেখানে সবচেয়ে বড় অবদান এই পেসারেরই। যার খারাপ সময়ের শুরুটা হয়েছিল এমন একটি অস্ট্রেলিয়া সিরিজের আগে থেকে, আর শেষ এই অস্ট্রেলিয়া সিরিজে! বোধ হয় ভুল বলা হলো, ক্রিকেটারদের খারাপ সময় তো আসে আর যায়!"
  },
  {
    "date_published": "2024-11-10T16:20:41",
    "date_modified": "2024-11-10T16:20:41",
    "author": "খেলা ডেস্ক",
    "category": "ক্রিকেট",
    "tag": [
      "ওয়াসিম আকরাম",
      "পাকিস্তান ক্রিকেট দল",
      "কেভিন পিটারসেন",
      "অস্ট্রেলিয়া ক্রিকেট দল",
      "মোহাম্মদ হাফিজ"
    ],
    "title": "পাকিস্তানের সিরিজ জয়ের পর পিটারসেন, ‘এ কারণেই হাউকাউ বন্ধ করতে হবে’",
    "url": "https://www.prothomalo.com/sports/cricket/yyqbpszttv",
    "content": "বাংলাদেশের কাছে দুই টেস্টের সিরিজে পাকিস্তান ঘরের মাঠে ধবলধোলাই হওয়ার পর দেশটির ক্রিকেট মহলে প্রায় ‘জাত গেল, জাত গেল’ বলে রব উঠেছিল। এরপর ইংল্যান্ডের বিপক্ষে তিন টেস্ট সিরিজের প্রথমটিতে হারার পর সেই রব উঠল চরমে। ইংল্যান্ডকে পরের দুই টেস্টে হারিয়ে সিরিজ জয়ের পর অনেকটাই স্বস্তি ফেরে পাকিস্তান দলে। শান মাসুদ-মোহাম্মদ রিজওয়ানরা প্রশংসায় ভাসতে শুরু করেন তখন থেকেই। এবার অস্ট্রেলিয়ার মাটিতে অস্ট্রেলিয়াকে ওয়ানডে সিরিজ হারানোর পর রিজওয়ান-হারিস রউফদের যেন মাথায় নিয়েই নাচতে চাইছে দেশটির ক্রিকেটপ্রেমীরা। বিশেষ করে প্রশংসার ফুলঝুরি ছোটাচ্ছেন পাকিস্তানের সাবেক ক্রিকেটাররা। এই প্রশংসা বৃষ্টির মধ্যেই পাকিস্তানের ক্রিকেট মহলকে একটি বিষয় মনে করিয়ে দিয়েছেন ইংল্যান্ডের সাবেক অধিনায়ক কেভিন পিটারসেন—নেতিবাচক হইচই না করে প্রতিভাবান এই সব খেলোয়াড়দের ভালো কিছু করার সুযোগ করে দাও! পার্থে আজ সিরিজের তৃতীয় ও শেষ ওয়ানডে জিতে ২-১ ব্যবধানে সিরিজ জয়ের পর এক্সে পিটারসেন লিখেছেন, ‘অস্ট্রেলিয়ায় জিতেছে পাকিস্তান। এ কারণেই তাদের সমস্ত নেতিবাচক হাউকাউ বন্ধ করতে হবে এবং প্রতিভাবান (খেলোয়াড়দের) তাদের স্কিল দেখানোর সুযোগ করে দিতে হবে।’ পিটারসেন এরপর ক্রিকেট নিয়ে রাজনীতি করাদের আরেকটা খোঁচা দিলেন এভাবে, ‘রাজনীতি পাশে সরিয়ে রাখুন এবং ক্রিকেটকে কথা বলতে দিন।’ পাকিস্তানের সাবেক অধিনায়ক ওয়াসিম আকরাম রিজওয়ানদের প্রশংসা করে এক্সে লিখেছেন, ‘অভিনন্দন টিম পাকিস্তান...ওয়ানডের বিশ্ব চ্যাম্পিয়নদের হারানো বড় এক অর্জন। এই দেখে এবং এই সিরিজে ধারাভাষ্য দিতে পেরে আমি গর্ব অনুভব করছি।’ আকরাম এরপর যোগ করেন, ‘এই জয় খেলোয়াড়দের, নতুন অধিনায়ক রিজওয়ান, ক্রিকেট বোর্ড এবং সমর্থকদের অনেক আত্মবিশ্বাস দেবে। এটা পাকিস্তানের ক্রিকেটের ভাবমূর্তি অনেকটাই বাড়াবে।’ এমনিতে পাকিস্তান ক্রিকেটের কঠোর সমালোচন দেশটির সাবেক অলরাউন্ডার মোহাম্মদ হাফিজ। কিন্তু এই জয়ে আন্দোলিত পাকিস্তানের সাবেক এই অধিনায়কও, ‘অস্ট্রেলিয়ার বিপক্ষে তাদেরই মাটিতে ওয়ানডে সিরিজ জয়ের জন্য টিম পাকিস্তানকে অভিনন্দন। দারুণ করেছ ছেলেরা। তোমাদের নিয়ে গর্বিত।’"
  },
  {
    "date_published": "2024-11-10T16:40:00",
    "date_modified": "2024-11-10T16:40:00",
    "author": "ক্রীড়া প্রতিবেদক",
    "category": "ক্রিকেট",
    "tag": [
      "বাংলাদেশ ক্রিকেট দল"
    ],
    "title": "আবার প্রদীপ জ্বালাতে চান সালাউদ্দিন",
    "url": "https://www.prothomalo.com/sports/cricket/qpipbzoui2",
    "content": "জাতীয় দলে মোহাম্মদ সালাউদ্দিনের কোচিং ক্যারিয়ারের শুরুটা হয়েছিল সেই ২০০৬ সালে। ২০১০ সাল পর্যন্ত কাজ করেছেন বাংলাদেশ দলের ফিল্ডিং কোচ ও সহকারী কোচ হিসেবে। ২০১০-১১ সালে ছিলেন বিসিবির একাডেমির বিশেষজ্ঞ কোচ। প্রথমবার বিসিবির দায়িত্বে থাকা অবস্থায় সাকিব আল হাসান, তামিম ইকবাল, মুশফিকুর রহিম, মাহমুদউল্লাহদের মতো তারকা ক্রিকেটারদের ক্যারিয়ারে সরাসরি প্রভাব ফেলেছে সালাউদ্দিনের কোচিং। তারকা ক্রিকেটারদের সেই প্রজন্ম এখন শেষের পথে। নতুন আরও একটি প্রজন্মের ক্রিকেটাররা এখন বাংলাদেশ দলে জায়গা করে নিচ্ছেন। বাংলাদেশ ক্রিকেটের পালাবদলের সময়টায় আরও একবার বাংলাদেশ দলের দায়িত্বে এলেন সালাউদ্দিন। এবার তাঁর পদের নাম সিনিয়র সহকারী কোচ, চুক্তি আইসিসি চ্যাম্পিয়নস ট্রফি পর্যন্ত। তবে সব ঠিক থাকলে সালাউদ্দিনের সঙ্গে দীর্ঘমেয়াদি চুক্তিতে যেতে পারে বিসিবি। নতুন মেয়াদে দায়িত্ব নেওয়া সালাউদ্দিন বাংলাদেশকে আরও একটি প্রজন্ম তৈরি করে দিতে চান। দায়িত্ব নেওয়ার পর মিরপুর শেরেবাংলা স্টেডিয়ামের একাডেমি মাঠে প্রথম সংবাদ সম্মেলনে আজ সেই লক্ষ্যের কথাই জানালেন তিনি। এবার বিসিবির চাকরি নেওয়ার কারণ জানতে চাইলে উত্তরে সালাউদ্দিন বলেছেন, ‘আমার মনে হয়, এখন সঠিক সময়। আমি হয়তো কোচিং আর বেশি দিন না–ও করতে পারি। হয়তো আর চার–পাঁচ বছর করব। আমার মনে হয়, এখনই সঠিক সময়। আমার দীর্ঘ কোচিং ক্যারিয়ারের শেষে আমি যদি আরও একটা জেনারেশনকে হেল্প করতে পারি, তাহলে সেটা আমার নিজের কাছেও ভালো লাগবে। কারণ, আপনি শুধু জেনে গেলেন, কিন্তু কোনো প্রদীপ জ্বালালেন না, সেটা তো ঠিক হবে না। এই কাজটা যদি ভালোভাবে করতে পারি, কিছুটা হেল্প হলেও আমি মনে করি ভালো হবে।’ গত কিছুদিন ক্রিকেট অনুরাগী মানুষদের কাছে সালাউদ্দিনের জনপ্রিয়তারও প্রমাণ মিলেছে সামাজিক যোগাযোগমাধ্যমে। তাঁদের প্রত্যাশার প্রতিদানও দিতে চান সালাউদ্দিন। নিজের অনুভূতি জানাতে গিয়ে বললেন, ‘অনুভূতি তো অবশ্যই থাকবে। হয়তো বাসায় রোমাঞ্চটা একটু বেশি। চেষ্টা করব যেন মানুষ আমাকে ভালোবাসে; আমি দেখলাম শেষ কিছুদিনে, সেটার প্রতিদান দেওয়াও নৈতিক দায়িত্ব হয়ে গেছে। আর চ্যাম্পিয়নস ট্রফি পর্যন্ত সময় যতটুকুই হোক, আমি যদি কারও জীবনে সামান্যতম প্রভাব রাখতে পারি, সেটাই মনে করি সার্থকতা। আমি হয়তো নাটকীয়ভাবে (ড্রামাটিকালি) অনেক চেঞ্জ করতে পারব না। কিন্তু আমার একটা কথা, একটা কিছুতে তাঁর জীবনে কিছু পরিবর্তন হয়, তাহলে সেটা আমার অনেক বড় সার্থকতা হবে।’ এর আগে জাতীয় দলের দায়িত্ব নেওয়ার প্রশ্নে অনাগ্রহ দেখিয়েছেন সালাউদ্দিন। এবার কেন সেই সিদ্ধান্ত থেকে সরে আসলেন? এর কারণ জানতে চাইলে তিনি বললেন, ‘আমি সব সময় বলেছি, আমাকে একটু সময় দিতে হবে। আমি আসতে চাইনি, তা নয়। কারণ, আমি দু-তিনটা প্রতিষ্ঠানের সঙ্গে যুক্ত ছিলাম। সেটা তো আমি একেবারে ফেলে আসতে পারব না। যেহেতু ফারুক ভাইয়ের সঙ্গে আমার অনেক আগে থেকে শুরু হয়েছে, তিন মাস আগে থেকে কথা চলছিল, এর মধ্যে আমি এগুলো সেটল করতে পেরেছি বলে আসতে পেরেছি।’ সব ঠিক থাকলে এ মাসে বাংলাদেশ দলের ওয়েস্ট ইন্ডিজ সফর থেকে জাতীয় দলে যোগ দেবেন সালাউদ্দিন। এর মধ্যেই মিরপুর স্টেডিয়ামের একাডেমি মাঠে টেস্ট দলের ক্রিকেটারদের অনুশীলনে সালাউদ্দিনকে দেখা গেছে। আগামী কয়েক মাসে তাঁর কাজের ধরন কী হতে পারে, সেটার একটা ধারণা দিতে দিয়ে সালাউদ্দিন বলেন, ‘যেহেতু আমি সহকারী কোচ, যেহেতু হেডকোচ আছে এখানে, তার দর্শনটা আমাকে আসলে...সে কীভাবে টিমটা চালাচ্ছে, তাকে সাহায্য করা। এর সঙ্গে খেলোয়াড়দের সাহায্য করা...যতটুকু পারি। আমার ভূমিকাটা হয়তো ভিন্ন হবে আগেরবারের তুলনায়।’ পরে যোগ করেন, ‘চেষ্টা করব আমাদের ছেলেরা যেন আরেকটু আত্মবিশ্বাসী হয়। সেই সঙ্গে আমাদের যে বিদেশি কোচরা আছে, তাদের সঙ্গে যোগাযোগটা যেন আরেকটু ভালো সেদিকে যায় সেই লক্ষ রাখব।’"
  },
  {
    "date_published": "2024-11-10T16:00:00",
    "date_modified": "2024-11-10T16:00:00",
    "author": null,
    "category": "বইপত্র",
    "tag": [
      "বইয়ের আলোচনা",
      "অন্য আলো"
    ],
    "title": "১ দশমিক ২৫ মিলিয়ন ডলারে বিক্রি হচ্ছে ‘দ্য লিটল প্রিন্স’",
    "url": "https://www.prothomalo.com/onnoalo/books/h2qhid06je",
    "content": "বিশ্বের বিভিন্ন ভাষায় সবচেয়ে বেশি অনূদিত বইগুলোর একটি দ্য লিটল প্রিন্স। এই বইটির একটি দুর্লভ কপি ১ দশমিক ২৫ মিলিয়ন ডলারে বিক্রি হতে যাচ্ছে। এই কপিটি লেখক আতোয়ান দ্য সাঁত এক্সুপেরির হাতে টাইপ করা। এতে লেখকের হাতে লেখা নোট ও স্কেচ রয়েছে। নভেম্বরে সংযুক্ত আরব আমিরাতের আবুধাবি আর্ট ফেস্টিভ্যালে কপিটি বিক্রি হবে। সূত্র: বিবিসি"
  },
  {
    "date_published": "2024-11-10T16:30:05",
    "date_modified": "2024-11-10T16:30:05",
    "author": "ইলিরা দেওয়ান",
    "category": "স্মরণ",
    "tag": [
      "ইলিরা দেওয়ান",
      "লেখকের কলাম",
      "সংবিধান",
      "সংস্কার"
    ],
    "title": "সংবিধান সংস্কার প্রশ্ন এবং এম এন লারমা",
    "url": "https://www.prothomalo.com/opinion/memoir/c7ljq57sym",
    "content": "সংবিধান হলো একটা দেশের আইনের মূল ভিত্তি। এ সংবিধানই দেশের নাগরিকদের বড় রক্ষাকবচ। ১৯৭২ সালের ১২ অক্টোবর সদ্য স্বাধীন বাংলাদেশের সংবিধান প্রণেতাদের প্রস্তুতকৃত খসড়া সংবিধানটি গণপরিষদের দ্বিতীয় অধিবেশনে বিল আকারে উত্থাপন করা হয়। মাত্র ২৩ দিনের মাথায় ৪ নভেম্বর এ খসড়া সংবিধানটি গণপরিষদে গৃহীত হয় এবং সেটি ওই বছরের, অর্থাৎ ১৯৭২ সালের ১৬ ডিসেম্বর থেকে কার্যকর হয়। গণপরিষদে সংবিধান গৃহীত হওয়ার সময়কাল বিবেচনায় নিলে এটা পরিষ্কার যে সদ্য স্বাধীন দেশের খসড়া সংবিধান হিসেবে এটি বেশ তড়িঘড়ি করে গণপরিষদে পাস করানো হয়েছে। তৎকালীন সাত কোটি মানুষের আশা-আকাঙ্ক্ষা কিংবা দেশের সব নাগরিকের অধিকার সংবিধান নামক দেশের রক্ষাকবচে প্রতিফলিত হলো কি না, সেসব কিছুই যাচাই করা হয়নি। গণপরিষদের নির্দলীয় সদস্য এম এন লারমা ও ন্যাপের প্রতিনিধি সুরঞ্জিত সেনগুপ্ত খসড়া সংবিধানের ওপর আলোচনা করতে চাইলেও তাঁদের বারবার থামিয়ে দেওয়া হয়েছিল, কথা বলতে বাধা প্রদান করা হয়েছিল। অথচ মানবেন্দ্র নারায়ল লারমা ( এম এন লারমা) নির্দলীয় প্রতিনিধি হিসেবে পার্বত্য চট্টগ্রাম তথা সারা দেশের বিভিন্ন জাতিগোষ্ঠী, শোষিত, নিপীড়িত, অধিকারহারা শ্রমিক, কৃষক, জেলে, তাঁতি, যৌনকর্মীসহ সব বঞ্চিত মানুষের কথা সংবিধানে অন্তর্ভুক্তির জন্য বারবার আহ্বান জানিয়েছিলেন। প্রবল বাঙালি জাত্যভিমানী সংখ্যাগরিষ্ঠ আওয়ামী লীগের প্রতিনিধিরা বাঙালি জাতীয়তাবাদে এতটাই বুঁদ হয়ে নিমগ্ন ছিল যে গণপরিষদের নির্দলীয় ও স্বতন্ত্র প্রতিনিধিদের মতামতও মন দিয়ে শোনার ধৈর্য ও সক্ষমতা সে সময় তাদের ছিল না। এখানে ‘সক্ষমতা’ এ কারণেই বললাম যে ৫০ বছর আগে এম এন লারমা তাঁর গভীর চেতনা ও দূরদৃষ্টি থেকে যেটি উপলব্ধি করেছিলেন, সেই উপলব্ধি তৈরি হতে এ জাত্যভিমানী জাতির সময় লাগল আরও ৫০ বছর! গত ৫০ বছরে বহুবার সংবিধান সংশোধন, পরিবর্ধন, পরিমার্জনের পরেও আজও সংবিধান সংস্কারের উদ্যোগ গ্রহণ করার প্রয়োজনীয়তা রয়ে গেছে। হ্যাঁ, সংবিধান যেহেতু দেশের সাধারণ জনগণের রক্ষাকবচ, আইনের মূল স্তম্ভ; কাজেই যতক্ষণ এটি জনবান্ধব হবে না, মেহনতি মানুষের অধিকারের কথাগুলো এখানে প্রতিফলিত হবে না, ততক্ষণ এর সংস্কারের প্রয়োজন রয়েছে বলে আমরা মনে করি। ৫ আগস্টের অভ্যুত্থানের পর দেশকে আবারও নতুন করে ঢেলে সাজানোর প্রক্রিয়া শুরু হয়েছে। রাষ্ট্র পরিচালনার সহায়ক যন্ত্রগুলোর বিভিন্ন খাঁজে ও ভাঁজে দীর্ঘদিন ধরে জমে থাকা জং ধরা বৈষম্যের যন্ত্রপাতিগুলো পরিষ্কারের কাজে হাত দেওয়া হয়েছে। এসব সংস্কারকাজ দেখে এ দেশের আপামর জনসাধারণের সঙ্গে আদিবাসী জনগণও আশার আলো নিয়ে ভালোর প্রত্যাশা করেছে। কিন্তু অত্যন্ত উদ্বেগ ও হতাশার সঙ্গে আমরা লক্ষ করলাম, রাষ্ট্র সংস্কারের জন্য যতগুলো কমিশন গঠন করা হয়েছে, তার কোনোটাতেই আদিবাসী প্রতিনিধি রাখা হয়নি। তাহলে কি সংবিধান প্রণয়নের ৫২ বছর পর আবারও একই ঘটনার পুনরাবৃত্তি হতে যাচ্ছে? ১৯৭২ সালের ৩১ অক্টোবর সংবিধান বিলের ৬ নম্বর অনুচ্ছেদ, যেখানে নাগরিকত্বের প্রস্তাবে, ‘বাংলাদেশের নাগরিকত্ব আইনের দ্বারা নির্ধারিত ও নিয়ন্ত্রিত হইবে, বাংলাদেশের নাগরিকগণ বাঙালি বলিয়া পরিচিত হইবেন’—ধারাটি পাস করা হয়, তখন চাপিয়ে দেওয়া এ পরিচিতির বিপক্ষে প্রতিবাদস্বরূপ এন এন লারমা গণপরিষদ থেকে অনির্দিষ্টকালের জন্য বেরিয়ে যান। এখানে উল্লেখ করা জরুরি যে বিলটির ওপর আলোচনার সময় তৎকালীন স্পিকার এম এন লারমাকে প্রশ্ন করেছিলেন, ‘আপনি কি বাঙালি হতে চান না?’ তাই এ সময়ে এসে মনে বারবার এ প্রশ্ন জাগছে, দেশ সংস্কারের পাশাপাশি সংবিধান সংস্কার করতে গিয়ে আবারও কি জাত্যভিমানী এ জাতি একই ভুলের পুনরাবৃত্তি করতে যাচ্ছে না তো! এখানেই আমাদের প্রশ্ন—অতীতের পাঁচ দশকের ভুল থেকেও কি আমরা কোনো শিক্ষা গ্রহণ করতে পারিনি? নাকি, এ দেশের নীতিনির্ধারকদের মনোজগতে আদিবাসী অধিকারের ইস্যুটি আজও সুদূরে রয়ে গেছে! আগেই উল্লেখ করেছি, এম এন লারমা শুধু পাহাড়ের জাতিসত্তাগুলোর স্বীকৃতি ও অধিকারের কথা ভাবেননি। তিনি একই সঙ্গে সমতলের জাতিসত্তাদের কথা, নিম্নবর্গ প্রান্তিক মানুষগুলোর কথা বারবার গণপরিষদে উত্থাপন করেছিলেন, দাবি তুলেছিলেন তাঁদের অধিকারগুলো যেন সংবিধানে স্থান পায়। এম এন লারমা ছিলেন প্রকৃতই মেহনতি মানুষের প্রতিনিধি। তিনি সর্বদা চেয়েছিলেন একটি সাম্য ও ন্যায্য সমাজ, যেখানে আদিবাসী, নিম্নবর্গ প্রান্তিক মানুষেরও ন্যায্যতা নিশ্চিত হবে। এম এন লারমা ছিলেন দূরদৃষ্টিসম্পন্ন একজন রাজনৈতিক নেতা, যিনি সংকীর্ণ জাতীয়তাবাদের ঊর্ধ্বে উঠে সব মেহনতি মানুষের কথা যেমন ভাবতেন, তেমনি সংসদে দাঁড়িয়ে তাদের কথা বলে গেছেন বলিষ্ঠ কণ্ঠে। তিনি শুধু দেশ থেকে দুর্নীতি উচ্ছেদ, কারাগার সংস্কার, যৌনকর্মীদের পুনর্বাসন, বাক-স্বাধীনতার কথা বলেননি, একই সঙ্গে দেশের শোষিত-বঞ্চিত কৃষক, শ্রমিক, মাঝি, কামার, কুমার, জেলে, তাঁতিদের অধিকার নিয়েও সবসময় সোচ্চার ছিলেন। ব্যক্তি জীবনেও এম এন লারমা ছিলেন খুবই মৃদুভাষী, অমায়িক, নম্র, ক্ষমাশীল, সৎ ও নিষ্ঠাবান। তিনি অত্যন্ত সাধাসিধা জীবনযাপনে অভ্যস্ত ছিলেন। কর্মময় জীবনেও তিনি একজন বিচক্ষণ ব্যক্তি ছিলেন। শিক্ষকতা ও আইন পেশায় ছিল তার যথেষ্ট সুনাম আর খ্যাতি। তিনি ছিলেন একাধারে শিক্ষক, আইনজীবী, রাজনীতিবিদ এবং একজন সচেতন পরিবেশবাদীও। যতদিন তিনি পার্বত্য চট্টগ্রাম জনসংহতি সমিতির নেতৃত্বে ছিলেন, ততদিন পাহাড়ের জীব-পরিবেশ সংরক্ষণের ওপর তার ছিল কড়া নজরদারি। একদিকে পরিবেশ বজায় রাখতে গিয়ে জুমচাষিদের যাতে কোনোরূপ ক্ষতির মুখোমুখি হতে না হয় সেদিকে যেমন ছিল তার সজাগ দৃষ্টি, তেমনি জুমচাষের জন্য জুমভূমি পোড়াতে গিয়ে যেন প্রাকৃতিক পরিবেশের ভারসাম্য নষ্ট না হয় সে জন্য বাতাসের গতিবেগ দেখে জুম পোড়ানোর সময় জুমচাষিদের সহযোগিতা করতে পার্টি কর্মীদের নির্দেশ দিতেন। এম এন লারমা ছাত্রজীবন থেকেই রাজনৈতিক ও সাংস্কৃতিকভাবে সচেতন ছিলেন। তিনি ১৯৫৬ সাল থেকেই ছাত্র আন্দোলনের সঙ্গে যুক্ত থেকে ১৯৫৮ সালে পূর্ব পাকিস্তান ছাত্র ইউনিয়নের সঙ্গে যুক্ত হন। ১৯৬০ সালে কাপ্তাই বাঁধ নির্মাণের বিরুদ্ধে সোচ্চার ভূমিকা রাখার অপরাধে তৎকালীন পাকিস্তান সরকার রাষ্ট্রদ্রোহের অভিযোগে ১৯৬৩ সালে তাকে আটক করে। এ সময় প্রায় দুই বছর তাকে জেলে বন্দি থাকতে হয়। জেলে পুরেও তাকে দমিয়ে রাখা যায়নি। ১৯৭০ সালের প্রাদেশিক পরিষদের নির্বাচনে তিনি পার্বত্য চট্টগ্রাম অঞ্চল থেকে বিপুল ভোটে জয়লাভ করেন। ১৯৭৩ সালের জাতীয় সংসদ নির্বাচনেও সারা দেশ থেকে তিনিই একমাত্র নির্দলীয় সংসদ সদস্য নির্বাচিত হন। ১০ নভেম্বর পার্বত্য চট্টগ্রামের এ মহান নেতার ৪১তম মৃত্যুবার্ষিকী। ১৯৮৩ সালে ১০ নভেম্বর তাঁকে হত্যা করে তাঁর চেতনাকে স্তব্ধ করে দিতে চাইলেও তিনি পার্বত্য চট্টগ্রামসহ মেহনতি মানুষের কাছে তাঁর চিন্তাচেতনা আজও জ্বলজ্বল করে বিদ্যমান। দেশের বর্তমান এ সময়ে এসে যে বিষয়টি আরও সুস্পষ্ট হয়ে উঠেছে তা হলো, এম এন লারমার গভীর চিন্তাচেতনা ও দূরদর্শিতা দেশ পুনর্গঠনের জন্য এখনো কতটুকু প্রাসঙ্গিক ও গুরুত্বের দাবি রাখে। সবশেষে এ কথা বলতে চাই, রাষ্ট্র সংস্কারের সব কাজে আদিবাসী, প্রান্তিক মানুষদের অন্তর্ভুক্ত করা হোক। দেশ পুনর্গঠনে তাঁদেরও ভূমিকা রাখার ন্যায্যতা নিশ্চিত করা হোক। ● ইলিরা দেওয়ান মানবাধিকারকর্মী"
  },
  {
    "date_published": "2024-11-10T16:40:08",
    "date_modified": "2024-11-10T16:40:08",
    "author": "সুবাইল বিন আলম",
    "category": "কলাম",
    "tag": [
      "সরকারি চাকরি",
      "বেকারত্ব",
      "কর্মসংস্থান"
    ],
    "title": "৫ লাখ সরকারি চাকরি, কতটা বাস্তবসম্মত",
    "url": "https://www.prothomalo.com/opinion/column/r0ut7nqxy5",
    "content": "বাংলাদেশে বেকারত্ব এখন মূল্যস্ফীতির পর সবচেয়ে বড় সমস্যা। এই অচলাবস্থা ভেঙে দেওয়ার জন্য বেকারত্ব সমস্যা সমাধানে দ্রুত নজর দিতে হবে। উপদেষ্টা আসিফ মাহমুদ দুই বছরে পাঁচ লাখ জনবল সরকারি চাকরিতে নিয়োগের কথা বলেছেন। অনেকেই তা রাজনৈতিক কথা হিসেবে নিয়েছেন। বাংলাদেশ পরিসংখ্যান ব্যুরোর (বিবিএস) সংজ্ঞা অনুযায়ী, বেকার জনগোষ্ঠী মূলত তাঁরাই, যাঁরা গত ৭ দিনে কমপক্ষে ১ ঘণ্টাও কোনো কাজ করেননি, তবে ৭ দিন কাজ করার জন্য প্রস্তুত ছিলেন এবং ৩০ দিনে বেতন বা মুনাফার বিনিময়ে কোনো না কোনো কাজ খুঁজেছেন। কিন্তু আন্তর্জাতিক শ্রম সংস্থার (আইএলও) গাইডলাইন অনুযায়ী, যিনি কাজ করছেন অথচ প্রত্যাশা অনুযায়ী কাজ পাচ্ছেন না (সপ্তাহে ৪০ ঘণ্টা কাজ করছেন না) তাঁকে আন্ডার এমপ্লয়মেন্ট হিসেবে গণ্য করা হয়। বিবিএসের আগস্টে প্রকাশিত রিপোর্ট অনুসারে, দেশে মোট বেকার ২৬ লাখ ৪০ হাজার। এই তথ্য আসলে বাস্তবতাবর্জিত। বিডিজবস ৩০ বছরের নিচে ২৫ লাখ তরুণের মধ্যে একটা সমীক্ষা করেছে। সেই সমীক্ষা বলছে যে দেশের ৩০ বছর বয়সের নিচে ৫১ শতাংশ শিক্ষিত তরুণ এখন বেকার। টিআইবির আগের তথ্যমতে, যা ছিল ৪৭ শতাংশ। এই অবস্থার কি সমাধান সম্ভব? সম্ভব হলে কীভাবে? আর বাধাগুলোই–বা কী? এই সমস্যার সমাধানকে দুভাবে দেখা যায়—স্বল্পমেয়াদি ও দীর্ঘমেয়াদি। ১. শূন্য সরকারি পদে নিয়োগ নাকি খরচ কমানো? কালের কণ্ঠ ৯ অক্টোবর ২০২৪–এর প্রতিবেদন অনুসারে, দেশে সরকারি চাকরিতে পদ খালি আছে ৫ লাখ ৩ হাজার ৩৩৩টি। যেসব কর্মকর্তা ঠিকমতো কাজ করছেন না ও দুর্নীতিগ্রস্ত, তাঁদের ছাঁটাই করলে এই সংখ্যা আরও বাড়বে। উপদেষ্টার কথা রাখা কিন্তু শুধু সময়ের ব্যাপার মাত্র। তাহলে সমস্যা কোথায়? সমস্যা হচ্ছে অর্থনৈতিক। সরকারের ব্যয় সংকোচন করতে হলে এই বিপুল নিয়োগদান কঠিন। আগের সরকারের সময়ও সরকারি খাতে বেতন–ভাতা বাবদ ব্যয় ২০ শতাংশ কমানোর প্রস্তাবনা ছিল। আগে তো টাকা ছাপিয়ে বেতনও দেওয়া হতো। এখন কীভাবে সম্ভব হবে? এখন উপদেষ্টা তাঁর কথা রাখতে হলে সরকারি কর্মচারীদের সুবিধা কমিয়ে এই নিয়োগ বাস্তবায়ন করলে কিছুটা হলেও লাভ হতো। কিন্তু এই পরিমাণ নিয়োগও আসলে প্রয়োজনের তুলনাতে যথেষ্ট নয়। ২. অবৈধ বিদেশি বিতাড়ন: দেশে কতজন বিদেশি অবৈধভাবে কাজ করছেন, তার সঠিক হিসাব নেই। ২০২০ সালে স্পেশাল ব্রাঞ্চের (এসবি) তথ্যমতে, এই সংখ্যা ২ লাখ ৪৫ হাজার ৭৭৯। বাংলা ট্রিবিউন ৯ সেপ্টেম্বর ২০২০–এর তথ্যমতে, দেশে থাকা মোট বিদেশি ৩০ লাখের মতো (রোহিঙ্গাসহ)। কিন্তু অবৈধভাবে কাজ করছেন প্রায় ১০ লাখ বিদেশি। উন্নয়নমূলক কাজ বাড়ার ফলে বিদেশিদের আগমনও বেড়েছে এই তিন বছরে। ঢাকা চেম্বার অব কমার্স অ্যান্ড ইন্ডাস্ট্রির প্রেসিডেন্ট সামির সাত্তারের মতে, প্রতিবছর বিদেশিরা নিয়ে যাচ্ছেন ১০ বিলিয়ন ডলারের মতো (ইত্তেফাক ৯ জুলাই ২০২৩)। এই অবৈধ বিদেশিদের বিতাড়ন করলে অন্তত আড়াই লাখ লোকের কর্মসংস্থান হয়ে যায়। দেশ বিপুল পরিমাণে বৈদেশিক মুদ্রাও সাশ্রয় করতে পারে। অবশ্য এর আগে প্রয়োজন নিজেরা তাদের স্থান নেওয়ার মতো যোগ্যতা অর্জন করা। ৩. বিদেশে কর্মী ও শিক্ষার্থী পাঠানো এবং আমাদের শিক্ষাব্যবস্থা: বিদেশে বাংলাদেশি কর্মীর সংখ্যা প্রায় ১ কোটি ৫৫ লাখ ১৩ হাজার ৪৬০। ২০২২ সালে জনশক্তি কর্মসংস্থান ও প্রশিক্ষণ ব্যুরোর তথ্যমতে, বাংলাদেশ থেকে কর্মী বিদেশে গেছেন ১১ লাখ ৩৬ হাজার। গড়ে এখন প্রতিবছর ১২ লাখ মানুষ বিদেশে চাকরি করতে যান। এসব কর্মীদের বিদেশ পাঠানোর জন্য প্রশিক্ষণের ব্যবস্থা, বেসিক ইংলিশ জ্ঞান দেওয়া, কীভাবে চলাফেরা করতে হবে শিক্ষা দিলে দেশেরই লাভ। আমাদের আর একটা দিক চালু করা উচিত, বিদেশে ‘হোয়াইট কলার’ পাঠানো। পাশের দেশ ভারত এই ম্যানেজমেন্ট শ্রেণিতে লোক পাঠিয়ে অনেক বেশি রেমিট্যান্স পাচ্ছে। আমাদের এই খাত শুরু করার সময় হয়ে গেছে। এ ছাড়া ইউনেসকোর তথ্যমতে, প্রতিবছর বিদেশ যান ৮০ থেকে ৯০ হাজার শিক্ষার্থী (বিজনেস স্ট্যান্ডার্ড ১৫ এপ্রিল ২০২২)। তাঁদের বেশির ভাগই ফিরে আসতে চান না। আমাদের বিশ্ববিদ্যালয়ের সিলেবাস এখনো সেই আগের ধাঁচের রয়ে গেছে। যাঁরা শিক্ষার্থী কোটায় বিদেশ যাবেন, তাঁদের জন্য রিসার্চ মেথডোলজি বিষয়ের সঙ্গে থিসিস ও ইন্টার্নি দুটিতেই স্নাতক লেভেলে বাধ্যতামূলক করতে হবে। আর সবকিছুকে দালালমুক্ত করে গাইড দেওয়ার জন্য ব্যবস্থা করতে হবে। আমাদের পাশের দেশের থেকে আমাদের প্লেনের খরচ প্রায় ৪০ শতাংশ বেশি। আমাদের প্লেনের ভাড়া কমাতে হবে। ১. বেসরকারি খাতকে শক্ত ভিত্তির ওপর দাঁড় করানো, আইন প্রণয়ন ও আবার শিক্ষাব্যবস্থা: দেশের বেশির ভাগ বেসরকারি খাতের কোম্পানির ব্যবসার অবস্থা খারাপ। তাদের ব্যবসার স্বাভাবিক পরিবেশ ফিরিয়ে আনা সরকারেরই দায়িত্ব। ব্যবসা সহজীকরণ র‍্যাঙ্কিংয়ে বাংলাদেশ ছিল ১৬৮, যা একেবারে নিচের দিকে। এই অবস্থার পরিবর্তন করতে হবে। বেসরকারি খাত থেকে একজন উপদেষ্টা নিয়োগ খুব দরকার ছিল, যা এই অচলাবস্থা দূর করতে সহায়ক হতো। এদিকে সরকারি চাকরিতে যে নিশ্চয়তা আছে, সেখানে বেসরকারি চাকরিতে ন্যূনতম আইনও নেই। এই জন্য সংস্কার কমিশন গঠন এখন সময়ের দাবি। বেসরকারি খাতের একটা বড় সমস্যা তারা উপযুক্ত প্রার্থী পাচ্ছে না। এই অবস্থা কাটানোর জন্য সব শিক্ষাপ্রতিষ্ঠানে স্নাতক সিলেবাসে ইন্ডাস্ট্রি সংযুক্তকরণ আর ইন্টার্নশিপ যুক্ত করা প্রয়োজন। চালু করা দরকার যুগোপযোগী শিক্ষাব্যবস্থা। এ ছাড়া প্রশিক্ষণের মাধ্যমে মৌলিক সফট স্কিল তৈরি করতে হবে। চাকরিপ্রার্থীরাও বিসিএসের মধ্যে নিজেকে সীমাবদ্ধ না করে আইবিএ ভর্তি প্রস্তুতি নিয়ে রাখলে তাঁদের অনেক দুর্বলতা দূর হয়ে যায়। ২. উদ্যোক্তা তৈরি করা, নিজেদের স্বাবলম্বী করা: অনেকে সরকারি চাকরির জন্য অপেক্ষা করতে করতে ৩০ বছরের বয়স সীমা পার করে ফেলছেন। অনেকে বেসরকারি চাকরি পাচ্ছেন না বা ছাঁটাই হচ্ছেন। তাঁদের কথাও আমাদের ভাবতে হবে। দেশ শিক্ষিত বেকার তৈরির ক্ষেত্রে এশিয়া প্যাসেফিক অঞ্চলের ২৮ দেশের মধ্যে ২য়। আবার ব্যবসাবান্ধব পরিবেশেরও তলানিতে থাকা দেশ আমরা। আশার কথা, দেশের শিক্ষিত ব্যক্তিরা কৃষিতে গুরুত্ব দিয়ে কিছুটা বেকারত্ব কমিয়েছেন। আবার নিরাশার কথা, অলিগার্করা সিন্ডিকেট করে কৃষিসহ সব নতুন নতুন ব্যবসার উদ্যোগ খেয়ে ফেলার চেষ্টায় আছে। এই সিন্ডিকেট গুঁড়িয়ে দিয়ে সবার জন্য ব্যবসাবান্ধব পরিবেশ সৃষ্টি করতে হবে। আমাদের দেশ পুরোপুরি আমদানিনির্ভর। এই নির্ভরতা কাটিয়ে স্বনির্ভর হওয়ার লক্ষ্য নিতে হবে। বিদেশি কোম্পানিগুলোর ডেটা সেন্টার নিয়ে আসা, দেশকে বিকেন্দ্রীকরণ করে সব বিভাগে অর্থনৈতিক কর্মসূচি নিতে হবে। ঢাকাকে মুক্ত করলে আপনাআপনি অনেক কাজের সূচনা দেখা যাবে। এসব দেখে মনে হতে পারে যে দেশের বেকার সমস্যা সমাধান তো আমাদের হাতের মুঠোয়। বাস্তবতা এত সহজ নয়। আইএলওর সংজ্ঞা মতে, দেশে ছদ্মবেকারের সংখ্যা আরও ৬৬ লাখ। দেশে কর্মক্ষম কিন্তু একেবারেই কোনো কাজে যুক্ত নন, এমন মানুষ আছে ৪ কোটি ৭৩ লাখ ২০ হাজার জন (ডয়েসে ভেলে ২৭ আগস্ট ২০২৩)। এত সব উপাত্ত দেখাচ্ছে আমাদের কাঠামোই ঠিক নেই। এখানে স্বল্পমেয়াদি সমাধান কিছুটা স্বস্তি দিলেও ভবিষ্যতের জন্য শিক্ষাব্যবস্থা থেকে শুরু করে পুরো ব্যবস্থাই নতুনভাবে ঢেলে সাজানো লাগবে। তা না হলে আমাদের বেকার সংখ্যা বাড়তেই থাকবে। উপদেষ্টা তাঁর কথা রাখার চেষ্টা করতেই পারেন। কিন্তু তাঁর পথ আটকে দেবে পুরোনো পাপের বোঝা-আমলাতান্ত্রিক জটিলতা। বেসরকারি খাতকে যদি শক্ত ভিত্তিতে দাঁড় না করানো যায়, তাহলে এই সমাধান কোনোটাই টেকসই হবে না। এখন আর জোড়াতালি দিয়ে সমাধান চাই না। সুবাইল বিন আলম টেকসই উন্নয়নবিষয়ক কলামিস্ট।ই–মেইল: [email protected]"
  },
  {
    "date_published": "2024-11-10T16:52:15",
    "date_modified": "2024-11-10T16:52:15",
    "author": "প্রতিনিধি",
    "category": "জেলা",
    "tag": [
      "নিহত",
      "সড়ক দুর্ঘটনা",
      "সখীপুর",
      "ঢাকা বিভাগ",
      "টাঙ্গাইল"
    ],
    "title": "দুই বন্ধু একসঙ্গে সমাজসেবা করতেন, মারাও গেলেন একসঙ্গে",
    "url": "https://www.prothomalo.com/bangladesh/district/32zquwwwre",
    "content": "জুয়েল রানা ও নাসির উদ্দিনের বয়সের ব্যবধান থাকলেও তাঁরা ছিলেন ঘনিষ্ঠ বন্ধু। একসঙ্গে এলাকায় সমাজসেবামূলক কাজ করতেন। কারও বিপদ দেখলেই ছুটে যেতেন। প্রবাসী আরেক বন্ধুকে এগিয়ে দিতে একসঙ্গে গিয়েছিলেন ঢাকায়। ফেরার পথে দুর্ঘটনায় তাঁরা মারা যান। এলাকায় ভালো ছেলে হিসেবে পরিচিত দুই বন্ধুর এমন মৃত্যু গ্রামবাসী মেনে নিতে পারছেন না। নিহত জুয়েল (২৫) টাঙ্গাইলের সখীপুর উপজেলার আন্দি গ্রামের সেকান্দর আলীর ছেলে এবং নাসির (২২) একই গ্রামের আবদুস সবুরের ছেলে। তাঁদের সঙ্গে দুর্ঘটনায় আন্দি গ্রামের মসজিদের ইমাম মুসলিম উদ্দিনও (২৫) নিহত হন। তাঁর বাড়ি জেলার মধুপুর উপজেলায়। দুই বছর আগে ইমাম হিসেবে তিনি আন্দি গ্রামে এসেছিলেন গতকাল শনিবার দিবাগত রাত সাড়ে তিনটার দিকে গাজীপুরের কালিয়াকৈর উপজেলার সূত্রাপুর এলাকায় ঢাকা-টাঙ্গাইল মহাসড়কে দুর্ঘটনায় তাঁরা নিহত হন। আজ রোববার সকালে আন্দি গ্রামে গিয়ে দেখা যায়, জুয়েলের বাড়িতে তাঁর মা ও স্বজনেরা বিলাপ করছেন। প্রতিবেশী অনেকে তাঁদের সান্ত্বনা দিচ্ছেন। জুয়েলের বন্ধু সাদমান সাদি প্রথম আলোকে বলেন, ‘আমাদের স্বপ্ন ছোঁয়া নামের একটি সামাজিক সংগঠন আছে। জুয়েল ও নাসির সংগঠনের সদস্য। করোনার সময় থেকে সমাজের ভালো কাজের সঙ্গে তাঁরা জড়িত ছিলেন। জুয়েল এবার সরকারি সা’দত কলেজ থেকে রাষ্ট্রবিজ্ঞানে অনার্স শেষ করেছেন। চার ভাইয়ের মধ্যে জুয়েল সবার বড় ছিল।’ জুয়েলদের বাড়ি থেকে ২০০ গজ পশ্চিমে সামাজিক বনের ভেতর নাসিরদের বাড়ি। ছেলের মৃত্যুর খবরে বাবা আবদুস সবুরের অবস্থা পাগলপ্রায়। তিনি বলেন, ‘আমার বাবা কি এসেছে?’ তখনো লাশ বাড়িতে পৌঁছেনি। প্রতিবেশী নারীরা ছাড়াও গ্রামের প্রাথমিক বিদ্যালয়ের শিক্ষকেরাও নাসিরের মাকে দেখতে এসেছেন। শিক্ষক সুলতানা আক্তার প্রথম আলোকে বলেন, ‘জুয়েল ও নাসিরকে আমি পড়িয়েছি। ওরা খুবই ভালো ছাত্র ছিল। সমাজের ভালো কাজের সঙ্গে সব সময় থাকত। ওদের মৃত্যু কেউ মেনে নিতে পারছে না।’ গ্রামের কয়েকজন জানান, মসজিদের ইমামসহ মারা যাওয়া তিনজন ভালো মানুষ ছিলেন। সুখে-দুঃখে গ্রামবাসীর পাশে থাকতেন। তাঁদের মৃত্যুতে পুরো গ্রামে শোকের ছায়া নেমে এসেছে। সখীপুরের কালিয়া ইউনিয়নের ৭ নম্বর ওয়ার্ডের সদস্য ফজলুল হক বলেন, দুপুর সাড়ে ১২টার দিকে দুই বন্ধুর লাশ গ্রামে এসে পৌঁছায়। এ সময় এক হৃদয়বিদারক পরিস্থিতির তৈরি হয়। গ্রামের মসজিদের ইমাম মুসলিম উদ্দিনের লাশ টাঙ্গাইলের মধুপুরের গ্রামের বাড়িতে পাঠিয়ে দেওয়া হয়েছে। দুপুরে দেবলচালা সরকারি প্রাথমিক বিদ্যালয় মাঠে লাশ দুটির জানাজা শেষে পৃথক কবরস্থানে দাফন করা হবে। সখীপুরের আন্দি গ্রামের কুয়েতপ্রবাসী মো. মামুন দুই বছর বিদেশে থাকার পর তিন মাস আগে ছুটিতে দেশে আসেন। ছুটি শেষে বন্ধুকে এগিয়ে দিতে গতকাল সন্ধ্যায় একটি প্রাইভেট কারে ঢাকায় যান নিহত জুয়েল ও নাসির। গাড়িতে চালকের সঙ্গে ইমাম মুসলিম উদ্দিনসহ দুই বন্ধু ছিলেন। মামুনকে রাতে বিমানবন্দরে নামিয়ে দিয়ে বাড়িতে ফেরার পথে কালিয়াকৈরের সূত্রাপুর এলাকায় একটি সিএনজি স্টেশনে গ্যাস নেওয়ার জন্য গাড়ি থামান। সেখান থেকে প্রাইভেট কারটি মহাসড়কে উঠতে গেলে বিপরীত দিক থেকে আসা যাত্রীবাহী বাসের সঙ্গে সংঘর্ষ হয়। এতে ঘটনাস্থলে তিনজন নিহত হন।"
  },
  {
    "date_published": "2024-11-10T16:27:46",
    "date_modified": "2024-11-10T16:27:46",
    "author": "প্রতিনিধি",
    "category": "জেলা",
    "tag": [
      "সড়ক দুর্ঘটনা",
      "ময়মনসিংহ",
      "ময়মনসিংহ বিভাগ",
      "নিহত",
      "নান্দাইল"
    ],
    "title": "নান্দাইলে বাসের ধাক্কায় অটোরিকশার চালকসহ নিহত ২",
    "url": "https://www.prothomalo.com/bangladesh/district/s771glji70",
    "content": "ময়মনসিংহের নান্দাইলে বাসের ধাক্কায় ব্যাটারিচালিত অটোরিকশার চালকসহ দুজন নিহত হয়েছেন। এতে গুরুতর আহত হয়েছেন একজন। গতকাল শনিবার রাতে নান্দাইল পৌরসভার সমূর্ত্ত জাহান মহিলা কলেজের পাশে ময়মনসিংহ-কিশোরগঞ্জ মহাসড়কে এ দুর্ঘটনা ঘটে। নিহত দুজন হলেন নান্দাইল উপজেলা সদর ইউনিয়নের রামেরকান্দা গ্রামের রহমত উল্লাহ (৪৫) ও ঝালুয়া মধ্যপাড়া গ্রামের হাবিবুল্লাহ (২২)। নিহত রহমত উল্লাহ অটোরিকশাটির চালক। আর যাত্রী ছিলেন হাবিবুল্লাহ। গুরুতর আহত ব্যক্তির নাম মো. নেজামুল ইসলাম। তিনি নান্দাইল পাইলট উচ্চবিদ্যালয়ের কম্পিউটার অপারেটর। মো. জহিরুল ইসলাম নামের এক প্রত্যক্ষদর্শী বলেন, তিনি গতকাল রাত সোয়া ৯টার দিকে একটি অটোরিকশায় ঝালুয়ার দিকে যাচ্ছিলেন। এ সময় দেখতে পান ময়মনসিংহের দিক থেকে আসা একটি বাস অন্য একটি পরিবহনকে পাশ কাটিয়ে লেন পরিবর্তন করে সামনের একটি অটোরিকশায় ধাক্কা দেয়। এতে অটোরিকশাটি যাত্রীসহ সড়কের পাশে ছিটকে পড়ে দুমড়েমুচড়ে যায়। পুলিশ, প্রত্যক্ষদর্শী ও স্থানীয় সূত্রে জানা যায়, প্রচণ্ড শব্দ শুনে আশপাশে অবস্থান করা কয়েকজন ঘটনাস্থলে এসে দেখেন অন্ধকারে রক্তাক্ত অবস্থায় তিনজন সড়কে পড়ে কাতরাচ্ছেন। মুঠোফোনের আলো জ্বালিয়ে আহত তিনজনকে উদ্ধার করে নান্দাইল উপজেলা স্বাস্থ্য কমপ্লেক্সে নেওয়া হয়। পরে সেখান থেকে অ্যাম্বুলেন্সে ময়মনসিংহ মেডিকেল কলেজ হাসপাতালে নেওয়া হলে অটোরিকশাচালক রহমত উল্লাহ ও যাত্রী হাবিবুল্লাহ মারা যান। আর আহত মো. নেজামুল ইসলামকে রাতেই ঢাকা মেডিকেল কলেজ হাসপাতালে পাঠানো হয়েছে। দুর্ঘটনার সময় মোটরসাইকেল নিয়ে সড়কের পাশে দাঁড়িয়ে ছিলেন মো. রাসেল মিয়া (৩৫) নামের এক যুবক। তিনি সামান্য আহত হয়ে নান্দাইল উপজেলা স্বাস্থ্য কমপ্লেক্সে চিকিৎসা নিয়ে বাড়িতে চলে গেছেন। দুর্ঘটনার পর সড়কে যানজট দেখা দিলে স্থানীয় ফায়ার সার্ভিস ও পুলিশ সদস্যরা এসে পরিস্থিতি স্বাভাবিক করেন। দুর্ঘটনায় দুজন নিহত হওয়ার বিষয়টি নিশ্চিত করেন নান্দাইল হাইওয়ে থানার ভারপ্রাপ্ত কর্মকর্তা মো. খোরশেদুল আলম। তিনি বলেন, দুর্ঘটনার পর বাসটি জব্দ করা হয়েছে। এ ঘটনায় আইনি ব্যবস্থা নেওয়া হবে।"
  },
  {
    "date_published": "2024-11-10T16:00:00",
    "date_modified": "2024-11-10T16:00:00",
    "author": null,
    "category": "জীবনযাপন",
    "tag": [
      "ক্যাম্পাস",
      "বিশ্ববিদ্যালয়",
      "স্বপ্ন নিয়ে",
      "ড্রোন"
    ],
    "title": "ক্যাম্পাসগুলো এভাবে আগে কখনো দেখেছেন?",
    "url": "https://www.prothomalo.com/lifestyle/d0p6nu7087",
    "content": ""
  },
  {
    "date_published": "2024-11-10T15:42:07",
    "date_modified": "2024-11-10T15:42:07",
    "author": "প্রতিনিধি",
    "category": "জেলা",
    "tag": [
      "সরকার",
      "ফ্যাসিবাদ",
      "সমন্বয়ক",
      "বৈষম্যবিরোধী ছাত্র আন্দোলন",
      "শহীদ নূর হোসেন",
      "রাজশাহী বিভাগ"
    ],
    "title": "জনগণ ক্ষমা না করলে আওয়ামী লীগ রাজনীতি করতে পারবে না",
    "url": "https://www.prothomalo.com/bangladesh/district/kwrtpqu4an",
    "content": "রাজশাহীতে বৈষম্যবিরোধী ছাত্র আন্দোলন গণজমায়েত কর্মসূচি পালন করেছে। আজ রোববার দুপুর ১২টা থেকে বেলা ১টা পর্যন্ত নগরের সাহেব বাজার জিরো পয়েন্টে এই কর্মসূচিতে জুলাই-আগস্টে আন্দোলনে নেতৃত্ব দেওয়া বৈষম্যবিরোধী ছাত্র আন্দোলনের সমন্বয়কেরা বক্তব্য দেন। তাঁরা হুঁশিয়ারি দিয়ে বলেন, বাংলাদেশে রাজনীতি করতে হলে আওয়ামী লীগকে দেশের মানুষের কাছে ক্ষমা চাইতে হবে। জনগণ ক্ষমা করলে তবেই তারা রাজনীতি করতে পারবে। তবে সবার আগে গণহত্যার জন্য তাদের বিচারের আওতায় আনতে হবে। নূর হোসেন দিবস উপলক্ষে ঢাকার জিরো পয়েন্টে শহীদ নূর হোসেন চত্বরে আজ বিক্ষোভ মিছিলের ডাক দেয় আওয়ামী লীগ। তাদের এ কর্মসূচি ঘোষণা পর সারা দেশে উত্তেজনা সৃষ্টি হয়। সারা দেশের মতো রাজশাহীতেও এর প্রতিবাদে ও গণহত্যার বিচারের দাবিতে কর্মসূচি হাতে নেয় বৈষম্যবিরোধী ছাত্র আন্দোলন। আজ দুপুর ১২টার আগেই শিক্ষার্থীরা জমায়েত হতে শুরু করেন। ১২টায় শিক্ষার্থীরা স্লোগান দেওয়া শুরু করেন। সেখানে তাঁরা ‘এক হয়েছে বাংলাদেশ, ফ্যাসিবাদের দিন শেষ’, ‘হত্যাকারী, স্বৈরাচারী, শেখ হাসিনার গলায় দড়ি’, ‘দিয়েছি তো রক্ত, আরও দিব রক্ত’, ‘আমার ভাই কবরে, খুনি কেন বাইরে’, ‘একটা একটা লীগ ধর, ধরে ধরে জেলে ভর’ প্রভৃতি স্লোগান দেন। রাজশাহী কলেজের শিক্ষার্থী আবদুর রহিমের সঞ্চালনায় বিক্ষোভ সমাবেশে বক্তব্য দেন কেন্দ্রীয় সমন্বয়ক গোলাম কিবরিয়া চৌধুরী, মেহেদী সজীব, মাসুদ রানা, মেহেদী হাসান, সালাহউদ্দিন আম্মার প্রমুখ। গোলাম কিবরিয়া চৌধুরী বলেন, ‘১৫ বছর দুঃশাসন চালিয়ে আওয়ামী লীগ আবার বাংলার মাটিতে রাজনীতি করতে চায়। তারা নূর হোসেনকে ব্যবহার করে ফিরতে চায়। তারা কি ক্ষমা চেয়েছে? বাংলার মাটিতে আর কোনো ফ্যাসিবাদকে জন্মাতে দেবেন না। পৃথিবীর যে প্রান্তেই ফ্যাসিবাদ জন্ম নিক, সেখানেই বাংলাদেশের ছাত্র-জনতার আন্দোলনের গল্প বলতে হবে। পৃথিবীর কোনো ফ্যাসিবাদী সরকার ফিরতে পারেনি। তাঁরা দুঃসাহস দেখাচ্ছে। বাংলার মাটিতে তাদের বিচার করতে হবে। আওয়ামী লীগকে বাংলাদেশের মানুষের কাছে ক্ষমা চাইতে হবে। যদি জনগণ ক্ষমা না করে, তাহলে তাদের রাজনীতি করতে দেওয়া হবে না।’ মেহেদী সজীব বলেন, ’৯১–এর গণ–অভ্যুত্থানকারীদের সঙ্গে বেইমানি করা হয়েছে। কিন্তু ’২৪-এর শহীদ ছাত্র-জনতার সঙ্গে তাঁরা বেইমানি করতে চান না। ’২৪-এর শহীদদের রক্ত নিয়ে কাউকে খেলতে দেওয়া হবে না। যারা এখনো বাংলাদেশকে অস্থিতিশীল করতে চায়, তাদের চেষ্টা সফল হবে না। ছাত্র-জনতা মাঠে আছে, তারা শেষ রক্তবিন্দু দিয়ে মাঠে লড়াই করবে। এই বাংলাদেশে আর কোনো ফ্যাসিবাদের জন্ম হতে দেওয়া হবে না। মাসুদ রানা বলেন, ‘আমরা বাকশালকে মানি নাই, হাসিনার ফ্যাসিবাদকেও মানি নাই। শহীদ নূর হোসেন কারও বাপের সম্পত্তি না, নূর গণতন্ত্রের প্রতীক। সব গণতন্ত্রের প্রতীককে আওয়ামী লীগ তার বাপ-দাদার সম্পত্তি বানিয়েছিল। এই বাপ-দাদার সম্পত্তিকে এখন তারা সবার সম্পত্তি করে তুলছে। তাদের মধ্যে বিভেদ তৈরি হয়ে গিয়েছিল, কিন্তু আওয়ামী লীগ প্রশ্নে সবাই এক। আওয়ামী লীগ প্রশ্নে কোনো রাজনৈতিক দলের কোনো বিভেদ নেই। জুলাই এখনো শেষ হয়নি। কিন্তু এখন তারা বলছে, ভয়ংকর হয়ে তারা ফিরবে। এই সমর্থকগোষ্ঠীর বিরুদ্ধে এক হয়ে লড়াই করতে হবে। আওয়ামী লীগ যদি ক্ষমা না চায়, এই গণহত্যার দায় নিতে না চায়, এই বাংলার মাটিতে আওয়ামী লীগকে চায় না জনগণ।’"
  },
  {
    "date_published": "2024-11-10T15:45:51",
    "date_modified": "2024-11-10T15:45:51",
    "author": "বিনোদন প্রতিবেদক",
    "category": "ঢালিউড",
    "tag": [
      "বিদ্যা সিনহা মীম",
      "ঢালিউড"
    ],
    "title": "দিলশাদ থেকে অনন্যা—মিমের প্রিয় পাঁচ চরিত্র কোনগুলো",
    "url": "https://www.prothomalo.com/entertainment/dhallywood/1ufigio51v",
    "content": "দিলশাদ, ‘আমার আছে জল’ যাঁরা ‘আমার আছে জল’ উপন্যাসটি পড়েছেন, তাঁদের কারও কারও কাছে স্বপ্নের চরিত্র দিলশাদ। সেটি আমারও স্বপ্নের চরিত্র ছিল। এটি আমার প্রথম ছবি, প্রথম সন্তানের মতো। স্যারের (হুমায়ূন আহেমদ) সঙ্গে কাজের সুযোগ পাওয়াটা স্বপ্নের মতো ছিল। চরিত্রটার বয়স ছিল ১৩ বছর; পরে এত কম বয়সী কোনো চরিত্রে আর কাজ করা হয়নি কবিতা, ‘জোনাকির আলো’ কবিতা চরিত্রটি করে আমি জাতীয় চলচ্চিত্র পুরস্কার পেয়েছি। ফলে চরিত্রটি আমার কাছে বিশেষ। কাজটা করার সময় পরিচালক (খালিদ মাহমুদ মিঠু) বলছিলেন, তুমি ভালো অভিনয় করেছ। পুরস্কার পেতে পারি, সেই আশা নিয়ে কাজটা করিনি। তবে মিলে যাওয়ায় অভিভূত হয়েছিলাম ফুলেশ্বরী, ‘পদ্ম পাতার জল’ ফুলেশ্বরী একটি ঐতিহাসিক চরিত্র। এই ধরনের চরিত্রে খুব একটা কাজ করা হয়নি আমার। চরিত্রটিও দারুণ। এটি আমার প্রিয় চরিত্রের একটি। ছবিটি পরিচালনা করেছেন তন্ময় তানসেন অনন্যা, ‘পরাণ’ অনন্যা চরিত্রটার জন্য প্রচুর ভালোবাসা পেয়েছি। আমাদের দেশে নায়িকারা সচরাচর একটু বৈচিত্র্যময় চরিত্র করতে চান না। নায়িকা মানে শুধুই নায়িকা। কিন্তু বিশ্বের বিভিন্ন দেশের নায়িকারা বৈচিত্র্যময় চরিত্রে কাজ করছেন। অনেক সময় ভিলেনও হিরো হয়ে যাচ্ছেন। ফলে চরিত্রটি আমার ক্যারিয়ারে আলাদা হয়ে থাকবে হাসনা, ‘দামাল’ বলতে গেলে এটিই আমার প্রথম কোনো মুক্তিযুদ্ধের সিনেমা। ফলে চরিত্রটিও আমার প্রিয়। ‘পরাণ’ ও ‘দামাল’—দুটি ছবিই পরিচালনা করেছেন রায়হান রাফী"
  },
  {
    "date_published": "2024-11-10T15:30:00",
    "date_modified": "2024-11-10T15:30:00",
    "author": "খেলা ডেস্ক",
    "category": "ফুটবল",
    "tag": [
      "কার্লো আনচেলত্তি",
      "লা লিগা",
      "ওসাসুনা",
      "এদের মিলিতাও",
      "লুকাস ভাসকেজ",
      "রিয়াল মাদ্রিদ",
      "রদ্রিগো (রিয়াল মাদ্রিদ–ব্রাজিল)"
    ],
    "title": "চোটের কবলে রিয়াল মাদ্রিদ, লিগামেন্ট ছিঁড়ে মৌসুম শেষ মিলিতাওয়ের",
    "url": "https://www.prothomalo.com/sports/football/ut40sf6vce",
    "content": "এল ক্লাসিকোয় চিরপ্রতিদ্বন্দ্বী বার্সেলোনার কাছে ৪-০ গোলে বিধ্বস্ত হওয়ার পর চ্যাম্পিয়নস লিগে এসি মিলানের কাছে ৩-১ গোলে হার। দুটি ম্যাচই আবার হয়েছে নিজেদের ডেরা সান্তিয়াগো বার্নাব্যুয়। এমন বাজে অভিজ্ঞতা ভুলে যাওয়ার সবচেয়ে কার্যকর উপায় কী? অবশ্যই জয়। লা লিগায় রিয়াল মাদ্রিদ কাল কাজটা ভালোভাবেই করতে পেরেছে। ভিনিসিয়ুস জুনিয়রের হ্যাটট্রিকে ওসাসুনাকে ৪-০ গোলে উড়িয়ে দিয়েছে রিয়াল। কিন্তু একটা জয় পেতে গিয়ে যদি চোটের কারণে তিন তিনজন গুরুত্বপূর্ণ খেলোয়াড়কে মাঠ ছাড়তে হয়, তাহলে সেই জয় স্বস্তির চেয়ে অস্বস্তিতেই ফেলে দেয় বেশি। রিয়ালের ভাগ্যে হয়তো কাল এমন কিছুই লেখা ছিল। প্রথমার্ধেই চোট নিয়ে মাঠ ছাড়তে হয়েছে দলের দুই ডিফেন্ডার এদের মিলিতাও, লুকাস ভাজকেজ ও উইঙ্গার রদ্রিগোকে। স্ট্রেচারে করে মাঠ ছাড়া মিলিতাওয়ের তো ডান হাঁটুর লিগামেন্টই ছিঁড়ে গেছে। ব্রাজিলের এই ডিফেন্ডারকে শিগগিরই অস্ত্রোপচার করাতে হবে। এ মৌসুমে তাঁর আর মাঠে নামার সম্ভাবনা নেই। গত মৌসুমের শুরুর দিকে একই ধরনের চোটে পড়েছিলেন মিলিতাও। সেবার ছিঁড়ে গিয়েছিল বাঁ হাঁটুর লিগামেন্ট। পুরোপুরি সেরে উঠে এ বছর মার্চে মাঠে ফিরে রিয়ালকে চ্যাম্পিয়নস লিগ ও লা লিগা শিরোপা জেতাতে অবদান রাখেন। কিন্তু এ মৌসুমের অর্ধেকটা পেরোনোর আগেই আবারও বাজে অভিজ্ঞতার সম্মুখীন হতে হলো তাঁকে। এক বিবৃতিতে রিয়াল জানিয়েছে, তাঁর ডান হাঁটুর লিগামেন্ট পুরোপুরি ছিঁড়ে গেছে। দুটি মেনিস্কিও ক্ষতিগ্রস্ত হয়েছে। আগামীতে তাঁকে অস্ত্রোপচার করাতে হবে। সূত্রের বরাত দিয়ে ইএসপিএন জানিয়েছে, মিলিতাওকে ৯ মাস মাঠের বাইরে থাকতে হবে। ভাজকেজের ফিরতে ফিরতে তিন সপ্তাহ ও রদ্রিগোর ১ মাস লেগে যাবে। এর আগে চোটের কারণে অভিজ্ঞ ডিফেন্ডার দানি কারভাহালেরও মৌসুম শেষ হয়ে গেছে। ডেভিড আলাবার এ মাসের মাঝামাঝি সময়ে এবং অ্যাঙ্কেল মচকে যাওয়া অরেলিয়েঁ চুয়ামেনির ডিসেম্বরের আগে ফেরার সম্ভাবনা নেই। পায়ের মাংসপেশির চোট পড়া দলের প্রধান গোলকিপার থিবো কোর্তোয়া সবে অনুশীলনে ফিরেছেন। পুরোপুরি সেরে না ওঠা পর্যন্ত তাঁকে খেলানোরও ঝুঁকি নেবে না রিয়াল। কাল ম্যাচ শেষে রিয়াল কোচ কার্লো আনচেলত্তি বলেছেন, ‘শুরু থেকেই ম্যাচটি আমাদের নিয়ন্ত্রণে ছিল। যখন থেকে আমরা গোল পেতে শুরু করেছি, তখন দলকে দারুণ দেখাচ্ছিল। কিন্তু প্রথমার্ধের চোটগুলো আমাদের জন্য বেদনাদায়ক। তাদের এখন কী অবস্থা, আমরা দেখব।’ আনচেলত্তির দাবি, ঠাসা সূচির কারণে খেলোয়াড়দের চোটে পড়ার মাত্রা বেড়ে গেছে, ‘প্রথমার্ধেই তিনজনের চোটে পড়া আমার কাছে বেশ অদ্ভুত ব্যাপার। টানা ম্যাচ থাকায় ওদের বিশ্রাম নেওয়ার সুযোগ নেই। ক্লান্তিভাব নিয়েই ওদের খেলতে হয়েছে। এতে চোটে পড়ার ঝুঁকিও বেড়ে গেছে।’ স্ট্রেচারে করে মিলিতাওয়ে মাঠের বাইরে নেওয়ার আগে তাঁকে ১০ মিনিট চিকিৎসা দেওয়া হয়েছে। তাঁর বদলি হিসেবে রিয়ালের মূল দলে অভিষেক হয়েছে একাডেমি থেকে উঠে আসা ডিফেন্ডার রাউল আসেনসিওর। ৪২ মিনিটে জুড বেলিংহামের গোলে এই আসেনসিওই বলের জোগান দিয়েছেন। তাঁকে প্রশংসায় ভাসিয়ে আনচেলত্তি বলেছেন, ‘সে (রাউল আসেনসিও) এমন একজন খেলোয়াড়, যাকে এই মুহূর্তে আমাদের দরকার। সে কাস্টিয়ার (রিয়াল মাদ্রিদের রিজার্ভ দল) হয়ে দারুণ খেলেছে। এখন থেকে সে আমাদের সঙ্গে থাকবে। এ জন্য একাডেমিকে ধন্যবাদ দিতেই হবে।’ রিয়ালের পরের ম্যাচ আগামী ২৪ নভেম্বর লেগানেসের বিপক্ষে। দুই সপ্তাহ আন্তর্জাতিক বিরতি থাকায় চোটজর্জর দলটাকে কিছুটা গুছিয়ে তোলার সময় পাচ্ছেন আনচেলত্তি।"
  },
  {
    "date_published": "2024-11-10T15:27:52",
    "date_modified": "2024-11-10T15:27:52",
    "author": "বাসস",
    "category": "বাংলাদেশ",
    "tag": [
      "প্রধান উপদেষ্টা",
      "ওয়াকার-উজ-জামান",
      "ড. মুহাম্মদ ইউনূস",
      "অন্তর্বর্তীকালীন সরকার"
    ],
    "title": "প্রধান উপদেষ্টার সঙ্গে সেনাপ্রধানের সাক্ষাৎ",
    "url": "https://www.prothomalo.com/bangladesh/ague7as317",
    "content": "অন্তর্বর্তী সরকারের প্রধান উপদেষ্টা অধ্যাপক ড. মুহাম্মদ ইউনূসের সঙ্গে সেনাবাহিনীর প্রধান জেনারেল ওয়াকার-উজ-জামান সাক্ষাৎ করেছেন। আজ রোববার রাজধানীর তেজগাঁওয়ে প্রধান উপদেষ্টার কার্যালয়ে এই সাক্ষাৎ অনুষ্ঠিত হয়। প্রধান উপদেষ্টার প্রেস উইং এই তথ্য জানিয়েছে।"
  },
  {
    "date_published": "2024-11-10T15:11:48",
    "date_modified": "2024-11-10T15:11:48",
    "author": "প্রথম আলো ডেস্ক",
    "category": "চাকরি",
    "tag": [
      "চাকরিবাকরি",
      "ব্যাংকে চাকরি",
      "নিয়োগ",
      "ক্যারিয়ার",
      "সরকারি চাকরি",
      "বেসরকারি চাকরি"
    ],
    "title": "আবুল খায়ের গ্রুপে সরাসরি সাক্ষাৎকারে চাকরি, লাগবে না অভিজ্ঞতা",
    "url": "https://www.prothomalo.com/chakri/8tz7jcb5iu",
    "content": "আবুল খায়ের গ্রুপ জনবল নিয়োগের বিজ্ঞপ্তি প্রকাশ করেছে। এই প্রতিষ্ঠানে অ্যাসিস্ট্যান্ট মার্কেটিং অফিসার (এএমও) পদে পুরুষ কর্মী নিয়োগ দেওয়া হবে। আগ্রহী প্রার্থীদের সরাসরি সাক্ষাৎকারে অংশ নিতে হবে। পদের নাম: অ্যাসিস্ট্যান্ট মার্কেটিং অফিসার (এএমও) পদসংখ্যা: অনির্ধারিত যোগ্যতা: ন্যূনতম স্নাতক বা সমমান ডিগ্রি। চটপটে ও উপস্থাপনায় দক্ষতাসম্পন্ন হতে হবে। মোটরসাইকেল চালনায় পারদর্শী হতে হবে। ব্যবসায়ীদের সঙ্গে সম্পর্কোন্নয়নে দক্ষ হতে হবে। পরিশ্রমী ও সুস্বাস্থ্যের অধিকারী হতে হবে। বয়স: ২৪ থেকে ৩২ বছর চাকরির ধরন: ফুলটাইম কর্মস্থল: বাংলাদেশের যেকোনো স্থানে বেতন: মাসিক বেতন ২৪,০০০ থেকে ২৮,০০০ টাকা। আগ্রহী প্রার্থীদের সরাসরি সাক্ষাৎকারে অংশ নিতে হবে। প্রত্যেক প্রার্থীকে জীবনবৃত্তান্তের সঙ্গে সব শিক্ষাগত যোগ্যতার সনদ ও জাতীয় পরিচয়পত্রের ফটোকপি এবং দুই কপি পাসপোর্ট সাইজের রঙিন ছবি সংযুক্ত করতে হবে। সব শিক্ষাগত যোগ্যতার মূল সার্টিফিকেট/মার্কশিটসহ এসএসসি পরীক্ষার রেজিস্ট্রেশন কার্ড, অভিজ্ঞতার সনদ ও জাতীয় পরিচয়পত্রের মূল কপি সাক্ষাৎকার বোর্ডে প্রদর্শনের জন্য অবশ্যই সঙ্গে রাখতে হবে। সাক্ষাৎকারের জন্য উপস্থিত প্রার্থীদের কোনো টিএ/ডিএ দেওয়া হবে না। তবে প্রাথমিকভাবে নির্বাচিত এবং ১৪ দিনের ট্রেনিং প্রোগ্রাম সম্পন্ন করা প্রার্থীদের কোম্পানির বিধি মোতাবেক প্রশিক্ষণ ভাতা দেওয়া হবে। এই লিংকে  নিয়োগসংক্রান্ত বিস্তারিত তথ্য ও কবে কোথায় সরাসরি সাক্ষাৎকার অনুষ্ঠিত হবে, তার সূচি জানা যাবে।"
  },
  {
    "date_published": "2024-11-10T15:30:07",
    "date_modified": "2024-11-10T15:30:07",
    "author": "নিজস্ব প্রতিবেদক",
    "category": "রাজধানী",
    "tag": [
      "রাজধানী ঢাকা",
      "নিহত",
      "দুর্ঘটনা",
      "রাজধানী"
    ],
    "title": "রাজধানীতে বাসের চাপায় পরিচ্ছন্নতাকর্মী নিহত",
    "url": "https://www.prothomalo.com/bangladesh/capital/3mv7nmvdvq",
    "content": "রাজধানীর বংশালে বাসের চাপায় আবুল কালাম (৬০) নামের এক ব্যক্তি নিহত হয়েছেন। তিনি ঢাকা উত্তর সিটি করপোরেশনের ট্রাক পরিচ্ছন্নতাকর্মী ছিলেন। আজ রোববার বেলা দেড়টার দিকে বংশাল থানার সামনে মূল সড়কে এ দুর্ঘটনাটি ঘটে। ঢাকা মেডিকেল কলেজ (ঢামেক) হাসপাতালে নিয়ে আসা পথচারী ইসমাইল হোসেন জানান, সদরঘাটগামী তানজিল পরিবহনের একটি বাসের চাকার নিচে ওই ব্যক্তি চাপা পড়ে গুরুতর আহত হন। আহত অবস্থায় তাঁকে উদ্ধার করে বেলা দুটার দিকে হাসপাতালের জরুরি বিভাগে নিয়ে এলে চিকিৎসক মৃত ঘোষণা করেন। ইসমাইল হোসেন বলেন, স্থানীয় লোকজন তানজিল পরিবহনের বাসটিকে আটক করেছেন। তবে পালিয়ে গেছেন চালক ও হেলপার। ঢামেক পুলিশ ফাঁড়ির পরিদর্শক মো. ফারুক বলেন , মৃতদেহটি হাসপাতাল মর্গে রাখা হয়েছে। বিষয়টি সংশ্লিষ্ট থানায় অবগত করা হয়েছে। তাৎক্ষণিক মৃত ব্যক্তির বিস্তারিত পরিচয় জানা যায়নি।"
  },
  {
    "date_published": "2024-11-10T15:07:03",
    "date_modified": "2024-11-10T15:07:03",
    "author": "বিশেষ প্রতিবেদক",
    "category": "বাংলাদেশ",
    "tag": [
      "সরকার",
      "ড. মুহাম্মদ ইউনূস"
    ],
    "title": "অন্তর্বর্তী সরকারে যুক্ত হচ্ছেন আরও কয়েকজন উপদেষ্টা",
    "url": "https://www.prothomalo.com/bangladesh/ahrtg31sft",
    "content": "নোবেলজয়ী ড. মুহাম্মদ ইউনূসের নেতৃত্বাধীন অন্তর্বর্তী সরকারে আরও কয়েকজন উপদেষ্টা যুক্ত হচ্ছেন। সরকারি একটি সূত্র জানিয়েছে, আজ রোববার নতুন উপদেষ্টাদের শপথ অনুষ্ঠান হতে পারে। তবে কতজন উপদেষ্টা যুক্ত হচ্ছেন, সেটা ওই সূত্র নিশ্চিত করতে পারেনি। শুধু বলেছে, একাধিক উপদেষ্টা আজ শপথ নিতে পারেন। এদিকে উপদেষ্টাদের শপথের জন্য পাঁচটি গাড়ি প্রস্তুত রাখা হয়েছে। ছাত্র-জনতার আন্দোলনের মুখে শেখ হাসিনা সরকারের পতনের পর গত ৮ আগস্ট ড. মুহাম্মদ ইউনূসকে প্রধান উপদেষ্টা করে অন্তর্বর্তী সরকার গঠিত হয়। প্রধান উপদেষ্টাসহ এই সরকারের সদস্যসংখ্যা এখন ২১।"
  },
  {
    "date_published": "2024-11-10T15:18:01",
    "date_modified": "2024-11-10T15:18:01",
    "author": "প্রতিনিধি",
    "category": "জেলা",
    "tag": [
      "পাঁচবিবি",
      "মরদেহ উদ্ধার",
      "জয়পুরহাট",
      "রাজশাহী বিভাগ"
    ],
    "title": "পাঁচবিবিতে সড়কের পাশে ধানখেতে পড়ে ছিল ভ্যানচালকের হাত-পা বাঁধা লাশ",
    "url": "https://www.prothomalo.com/bangladesh/district/07rplnlx20",
    "content": "জয়পুরহাটের পাঁচবিবি উপজেলায় সড়কের পাশে একটি ধানখেত থেকে হাত-পা বাঁধা ও গলায় ফাঁস দেওয়া অবস্থায় এক তরুণের লাশ উদ্ধার করা হয়েছে। আজ রোববার সকালে উপজেলার মোহাম্মদপুর ইউনিয়নের মোলান এলাকার একটি ধানখেত থেকে লাশটি উদ্ধার করা হয়। নিহত তরুণের নাম আরাফাত হোসেন (১৯)। তিনি দিনাজপুর জেলার হাকিমপুর (হিলি) উপজেলার ইটা বাওনা গ্রামের মিনহাজুল ইসলামের ছেলে। ওই তরুণ ব্যাটারিচালিত ভ্যানের চালক ছিলেন। তাঁর ভ্যানটি পাওয়া যায়নি। পুলিশের ধারণা, চালককে হত্যা করে ভ্যানটি ছিনতাই করা হয়েছে। পুলিশ ও স্থানীয় লোকজনের সঙ্গে কথা বলে জানা গেছে, আজ রোববার সকালে কৃষকেরা মাঠে ধানের জমিতে যাওয়ার সময় ধানখেতে হাত-পা বাঁধা অবস্থায় এক তরুণের মরদেহ দেখতে পান। পরে তাঁরা বিষয়টি পুলিশকে জানান। মোহাম্মদপুর ইউনিয়ন পরিষদের (ইউপি) সদস্য গৌড় চন্দ্র প্রধান বলেন, ভ্যানচালক ওই তরুণ গতকাল রাত ৯টার দিকে বাড়িতে কথা বলে জানিয়েছেন, তিনি আখ নিতে যাবেন। এ জন্য বাড়ি ফিরতে দেরি হবে। পরে আজ সকালে ধানখেতে তাঁর লাশ পাওয়া যায়। পাঁচবিবি থানার ভারপ্রাপ্ত কর্মকর্তা (ওসি) কাওসার আলী বলেন, খবর পেয়ে ঘটনাস্থলে পুলিশ পাঠানো হয়েছে। ওই তরুণের গলায় রশির ফাঁস দেওয়া এবং পেছনে হাত-পা বাঁধা ছিল। তিনি ব্যাটারিচালিত ভ্যানের চালক ছিলেন। তাঁর ভ্যানটি পাওয়া যায়নি। ভ্যানটি ছিনতাই করতে তাঁকে হত্যা করা হয়েছে বলে ধারণা।"
  },
  {
    "date_published": "2024-11-10T15:15:00",
    "date_modified": "2024-11-10T15:15:00",
    "author": "বিনোদন প্রতিবেদক",
    "category": "ঢালিউড",
    "tag": [
      "ক্রিকেট",
      "তারকার সন্তান",
      "অষ্ট্রেলিয়া",
      "শাবনূর"
    ],
    "title": "ছেলেকে নিয়ে সিডনি ক্রিকেট গ্রাউন্ডে শাবনুর",
    "url": "https://www.prothomalo.com/entertainment/dhallywood/oduo63130e",
    "content": "পরিবার নিয়ে অস্ট্রেলিয়ার সিডনিতে থাকেন শাবনূর। আজ রোববার হঠাৎ তাঁকে ফেসবুক লাইভে পাওয়া গেল। সিডনি ক্রিকেট গ্রাউন্ড থেকে এই ফেসবুক লাইভ করেছেন তিনি। ক্যাপশনে জানিয়েছেন, সিডনি সিক্সারস বনাম থান্ডারস দলের খেলা ছেলে আইজান নেহানকে নিয়ে উপভোগ করেছেন শাবনূর। সিডনি ক্রিকেট গ্রাউন্ডে ছেলেকে নিয়ে খেলা উপভোগ করতে গিয়ে উচ্ছ্বাস দেখা গেছে শাবনূরের মধ্যে। জানালেন, ‘সিডনি ক্রিকেট গ্রাউন্ডে ক্রিকেট খেলা উপভোগ করছি। ভীষণ ভালো লাগছে। আমার ছেলে ক্রিকেট খেলা খুব পছন্দ করে। তাই সকাল সকাল বেরিয়ে পড়েছি খেলা দেখতে। খেলা দেখতে এসে আমরা খুব মজাও করছি।’ দেশের সিনেমার দাপুটে অভিনয়শিল্পী শাবনূর দীর্ঘদিন অভিনয়ে না থাকলেও সিনেমাপ্রেমীদের তাঁকে নিয়ে আগ্রহের শেষ নেই। অস্ট্রেলিয়ার সিডনিতে থাকা শাবনূরের ইচ্ছা, তাঁর ছেলে ক্রিকেটার হোক। ক্রিকেটের প্রতি ছেলের আগ্রহ দেখে মা শাবনূর এমন স্বপ্নের কথা জানালেন। শাবনূর বললেন, ‘আমার ছেলে ক্রিকেট খেলা খুব পছন্দ করে। যেকোনো দেশের খেলা টেলিভিশন চললে ওকে সরানো যায় না। বাংলাদেশের খেলা হলে তো কথাই নেই। কখন কীভাবে যে ক্রিকেটের প্রতি এতটা ভালোবাসা জন্মাল, টেরই পেলাম না। আমিও চাই, ছেলে আমার খুব ভালো একজন ক্রিকেটার হয়ে উঠুক। এটাই আমার স্বপ্ন। তাই তো যখন সময়–সুযোগ পাই, ছেলেকে নিয়ে ক্রিকেট মাঠে চলে আসি। মা-ছেলে মিলে মাঠের ক্রিকেট বেশ উপভোগ করি।’ অস্ট্রেলিয়ায় থাকা শাবনূর এ বছর বাংলাদেশে নতুন ছবির শুটিং শুরু করেছেন। ‘রঙ্গনা’ নামের সেই ছবির কয়েক দিনের শুটিং করে শাবনূর উড়াল দেন অস্ট্রেলিয়ার সিডনি। শাবনূর এখন সামাজিকযোগামাধ্যমে বেশ সক্রিয়। তিনি বললেন, ‘শুরুর দিকে আগ্রহ না থাকলেও কয়েক বছর ধরে সামাজিক যোগাযোগমাধ্যমে সক্রিয় হয়েছি। হলিউড-বলিউড তারকারাও খুব অ্যাকটিভ। ভাবলাম, আমিও নাহয় এসব মাধ্যমে থাকি, ব্যস্ত থাকা হবে। ভক্তদের কাছাকাছি থাকা যাবে।’"
  },
  {
    "date_published": "2024-11-10T15:46:28",
    "date_modified": "2024-11-10T15:46:28",
    "author": "প্রযুক্তি ডেস্ক",
    "category": "প্রযুক্তি",
    "tag": [
      "গুগল",
      "কৃত্রিম বুদ্ধিমত্তা",
      "এআই"
    ],
    "title": "মুখের কথায় একাধিকবার সার্চ ফলাফল দেখাবে গুগল",
    "url": "https://www.prothomalo.com/technology/goe6tphd4s",
    "content": "সম্প্রতি কৃত্রিম বুদ্ধিমত্তা (এআই) প্রযুক্তির সার্চ ইঞ্জিন চ্যাটজিপিটিতে উন্মুক্ত করেছে ওপেনএআই। এ সুবিধা চালুর ফলে চ্যাটজিপিটি ব্যবহারের সময় ইন্টারনেট থেকে সরাসরি হালনাগাদ তথ্য জানতে পারেন চ্যাটজিপিটির গ্রাহক ও সার্চজিপিটি ব্যবহারকারীরা। এবার চ্যাটজিপিটির আদলে নিজেদের সার্চ ইঞ্জিনে কৃত্রিম বুদ্ধিমত্তার মাধ্যমে মুখের কথায় একাধিকবার সার্চ ফলাফল জানার সুযোগ চালু করতে যাচ্ছে গুগল। নতুন এ সুবিধা চালু হলে মুখের কথায় একাধিকবার বিভিন্ন তথ্য অনুসন্ধান করার পাশাপাশি তাৎক্ষণিক ফলাফল জানা যাবে। বর্তমানে মুখের কথায় একাধিকবার তাৎক্ষণিক সার্চ ফলাফল জানার সুবিধার কার্যকারিতা পরীক্ষা করছে গুগল। গুগল অ্যাপের পরীক্ষামূলক সংস্করণের ভিডিওতে দেখা গেছে, গুগলের মোবাইল অ্যাপ থেকে ব্যবহারকারীরা মুখের কথায় একাধিকবার গুগল সার্চে অনুসন্ধান করতে পারছেন। এমনকি ফলাফলের ভিত্তিতে পরবর্তী প্রশ্নও করা যাচ্ছে। বর্তমানে গুগলে মুখের কথায় অনুসন্ধান সুবিধা চালু থাকলেও বেশ কিছু সীমাবদ্ধতা রয়েছে। বিদ্যমান সুবিধায় শুধু একবার মাইক্রোফোন আইকন চেপে ধরে একটি প্রশ্ন করা যায়। নতুন এই সুবিধায় মাইক্রোফোনে বারবার ট্যাপ না করে ধারাবাহিকভাবে একাধিক প্রশ্ন করা যাবে এবং গুগলও নিরবচ্ছিন্নভাবে সেসব প্রশ্নের সার্চ ফলাফল দেখাবে। সুবিধাটি চালু হলে ব্যবহারকারীরা স্মার্টফোন থেকে আরও সহজে মুখের কথায় তথ্য অনুসন্ধান করতে পারবেন এবং প্রয়োজনীয় তথ্য ও লিংক তাৎক্ষণিকভাবে জানতে পারবেন। তবে এখনো সুবিধাটি সাধারণ ব্যবহারকারীদের জন্য উন্মুক্ত করা হয়নি। এমনকি সুবিধাটি কবে নাগাদ উন্মুক্ত করা হতে পারে, সে বিষয়েও কোনো তথ্য জানায়নি গুগল। সূত্র: ম্যাশেবল"
  },
  {
    "date_published": "2024-11-10T15:56:32",
    "date_modified": "2024-11-10T15:56:32",
    "author": "বাসস",
    "category": "বাংলাদেশ",
    "tag": [
      "শেখ হাসিনা",
      "সরকার",
      "আসিফ নজরুল",
      "গণহত্যা",
      "আইন ও বিচার"
    ],
    "title": "শেখ হাসিনাকে ধরতে ইন্টারপোলের মাধ্যমে ‘রেড নোটিশ’ জারি করা হচ্ছে: আসিফ নজরুল",
    "url": "https://www.prothomalo.com/bangladesh/m81lj533t7",
    "content": "জুলাই-আগস্টের গণহত্যার অভিযোগে শেখ হাসিনাসহ বিদেশে পলাতকদের ধরতে ইন্টারপোলের মাধ্যমে ‘রেড নোটিশ’ জারি করা হচ্ছে বলে জানিয়েছেন অন্তর্বর্তী সরকারের আইন উপদেষ্টা অধ্যাপক ড. আসিফ নজরুল। আন্তর্জাতিক অপরাধ ট্রাইব্যুনালের সংস্কারকাজের অগ্রগতি পরিদর্শনে গিয়ে আজ রোববার এ কথা বলেন আসিফ নজরুল। আইন উপদেষ্টা বলেন, বিশ্ব জনমতকে বিভ্রান্ত করতে নেদারল্যান্ডসের হেগে আন্তর্জাতিক অপরাধ আদালতে (আইসিসি) প্রধান উপদেষ্টাসহ অন্যদের বিরুদ্ধে আবেদন করা হয়েছে। আইসিসিতে দেওয়া আওয়ামী লীগের অভিযোগ অন্তর্বর্তী সরকার আমলে নিচ্ছে না বলে জানান আসিফ নজরুল। তিনি বলেন, দেশের মর্যাদা ক্ষুণ্ন করতেই সরকারের বিরুদ্ধে আইসিসিতে অভিযোগ দিয়েছে আওয়ামী লীগ। অভিযোগটি কোনোভাবেই গৃহীত হওয়ার কারণ নেই। আইন উপদেষ্টা বলেন, এটা কোনো মামলা নয়। এটা আইসিসির প্রসিকিউশন অফিসকে একটা পিটিশন লিখে জানানো। এটা পৃথিবীর যেকোনো মানুষ করতে পারে। এটা এতই অবিশ্বাস্য ও বস্তুনিষ্ঠতাহীন একটা মামলা যে কোনোভাবেই এই রিট হওয়ার কোনো কারণ নেই। এটা ফ্যাসিস্ট চক্র বিশ্ব জনমতকে, বাংলাদেশের মানুষকে বিভ্রান্ত করার জন্য ও আত্মরক্ষার জন্য মিথ্যা প্রচারণার চালানোর উপায় হিসেবে করেছে। এ বিষয়ে আন্তর্জাতিক অপরাধ ট্রাইব্যুনালের চিফ প্রসিকিউটর তাজুল ইসলাম বলেন, সরকারের নির্দেশনা পেলে দল হিসেবে আওয়ামী লীগের বিচারে পদক্ষেপ নেওয়া হবে। বৈষম্যবিরোধী ছাত্র-জনতার আন্দোলন নির্মূলে জুলাই-আগস্টে সংঘটিত গণহত্যা ও মানবতাবিরোধী অপরাধের অভিযোগের বিচারের জন্য গঠিত আন্তর্জাতিক অপরাধ ট্রাইব্যুনাল ভবনের সংস্কারকাজ এখন শেষ পর্যায়ে। আজ সরেজমিনে দেখা যায়, ট্রাইব্যুনালের ঐতিহাসিক সাদা ভবনটির (পুরাতন হাইকোর্ট ভবন) নানামুখী সংস্কারকাজে ব্যস্ত রয়েছেন কর্মীরা। এ ছাড়া ট্রাইব্যুনাল-সংলগ্ন বাগান নতুনভাবে সাজানো হচ্ছে। গণপূর্ত মন্ত্রণালয় থেকে এই সংস্কারকাজের সার্বিক তদারকি করা হচ্ছে। কয়েক শ কর্মী এখানে নিয়মিত কাজ করছেন। চিফ প্রসিকিউটর তাজুল ইসলাম বাসসকে বলেন, আন্তর্জাতিক মানের বিচার কার্যক্রম চলবে, এমনভাবে ট্রাইব্যুনাল ভবনকে উপযোগী করে প্রস্তুত করা হচ্ছে। ভবনটি সংস্কারের আগে অনেকটাই জরাজীর্ণ ছিল। আজসহ কয়েক দফা আন্তর্জাতিক অপরাধ ট্রাইব্যুনালের সংস্কারকাজ পরিদর্শন করেছেন আইন উপদেষ্টা আসিফ নজরুল ও গণপূর্ত উপদেষ্টা আদিলুর রহমান খান। ট্রাইব্যুনালের (পুরাতন) মূল ভবনের সংস্কারকাজ চলমান থাকায় আপাতত ভবনসংলগ্ন (অস্থায়ী) ট্রাইব্যুনালে শুরু হয়েছে বিচারিক কার্যক্রম। গত ১৪ অক্টোবর আন্তর্জাতিক অপরাধ ট্রাইব্যুনাল পুনর্গঠন করা হয়। ট্রাইব্যুনালের চেয়ারম্যান হিসেবে নিয়োগ পান হাইকোর্টের বিচারপতি গোলাম মর্তুজা মজুমদার। আর সদস্য হিসেবে নিয়োগ পান হাইকোর্টের বিচারপতি শফিউল আলম মাহমুদ ও অবসরপ্রাপ্ত জেলা ও দায়রা জজ মহিতুল হক এনাম চৌধুরী। এর আগে চিফ প্রসিকিউটরসহ প্রসিকিউশন ও তদন্ত সংস্থা নিয়োগ দেওয়া হয়। বৈষম্যবিরোধী ছাত্র-জনতার অভ্যুত্থানে পদত্যাগ করে দেশ ছেড়ে পালিয়ে ভারতে যান সাবেক প্রধানমন্ত্রী ও আওয়ামী লীগ সভাপতি শেখ হাসিনা। এর মধ্য দিয়ে টানা প্রায় ষোলো বছরের আওয়ামী লীগ সরকারের শাসনের অবসান হয়।"
  },
  {
    "date_published": "2024-11-10T15:03:20",
    "date_modified": "2024-11-10T15:03:20",
    "author": "নিজস্ব প্রতিবেদক",
    "category": "জেলা",
    "tag": [
      "কক্সবাজার",
      "উখিয়া",
      "সীমান্ত",
      "চট্টগ্রাম বিভাগ",
      "রোহিঙ্গা শরণার্থী",
      "রোহিঙ্গা"
    ],
    "title": "উখিয়ায় উদ্ধার ৯টি গ্রেনেডের ৪টি আরজেস ও ৫টি এম-সিক্স সেভেন",
    "url": "https://www.prothomalo.com/bangladesh/district/7flnaac1zh",
    "content": "কক্সবাজারের উখিয়ার পালংখালীর রোহিঙ্গা আশ্রয়শিবির–সংলগ্ন এলাকায় যৌথ বাহিনী অভিযান চালিয়ে ৯টি অত্যাধুনিক সামরিক গ্রেনেড উদ্ধার করেছে। উদ্ধার হওয়া গ্রেনেডের মধ্যে চারটি আরজেস হ্যান্ড গ্রেনেড ও পাঁচটি এম-সিক্স সেভেন হ্যান্ড গ্রেনেড বলে জানা গেছে। গ্রেনেডগুলো মিয়ানমারের রাখাইন রাজ্য থেকে এনে আশ্রয়শিবিরে নাশকতার পরিকল্পনা ছিল কি না, তা অনুসন্ধান করছে আইনশৃঙ্খলা রক্ষাকারী বাহিনী। গত শুক্রবার রাত ১১টার দিকে উখিয়ার পালংখালীর রোহিঙ্গা ক্যাম্প–লাগোয়া বালুখালীর মরাগাছতলা এলাকা থেকে পরিত্যক্ত অবস্থায় গ্রেনেডগুলো উদ্ধার করা হলেও গতকাল শনিবার রাতে বিষয়টি সাংবাদিকদের জানানো হয়। এ বিষয়ে গতকাল উখিয়া থানায় সাধারণ ডায়েরি (জিডি) করা হয়েছে। ঘটনায় সত্যতা নিশ্চিত করে উখিয়া থানার ভারপ্রাপ্ত কর্মকর্তা (ওসি) আরিফ হোসাইন বলেন, উদ্ধার হওয়া গ্রেনেডগুলো সেনাবাহিনীর কাছে হস্তান্তর করা হয়েছে। তবে গ্রেনেডগুলো কীভাবে এখানে আনা হয়েছে, কারা এর পেছনে জড়িত, সে রহস্য উদ্‌ঘাটনের চেষ্টা চালাচ্ছে আইনশৃঙ্খলা রক্ষাকারী বাহিনী। নাম প্রকাশে অনিচ্ছুক আইনশৃঙ্খলা রক্ষাকারী বাহিনীর একটি সূত্র জানায়, উখিয়ার আশ্রয়শিবিরে মিয়ানমারের দুটি সশস্ত্র গোষ্ঠী আরাকান স্যালভেশন আর্মি (আরসা) ও আরাকান রোহিঙ্গা সলিডারিটি অর্গানাইজেশনের (আরএসও) মধ্যে প্রায় সময় গোলাগুলি, সংঘর্ষ ও হতাহতের ঘটনা ঘটছে। অস্ত্রসহ সন্ত্রাসী গোষ্ঠীর অনেকে আইনশৃঙ্খলা রক্ষাকারী বাহিনীর হাতে ধরাও পড়ছেন। দুই সশস্ত্র গোষ্ঠীর সঙ্গে মিয়ানমারের রাখাইন রাজ্যের সরকারি বাহিনীর সঙ্গে যোগাযোগ রয়েছে। মিয়ানমারের রাখাইন রাজ্যে ১০ মাসের বেশি সময় ধরে সরকারি বাহিনীর সঙ্গে দেশটির সশস্ত্র গোষ্ঠী আরাকান আর্মির (এএ) সংঘাত-লড়াই চলছে। আরকান আর্মি রাখাইন রাজ্যের সরকারি বাহিনীর ২৫টির বেশি সীমান্তচৌকিসহ মংডু টাউনশিপ দখলে নিয়েছে। দুই পক্ষের সংঘর্ষে হতাহতের ঘটনাও অনেক। লুট হওয়া ভারী অস্ত্রের পাশাপাশি সরকারি বাহিনীর অত্যাধুনিক গ্রেনেড ও গুলি সংগ্রহ করে উখিয়ার আশ্রয়শিবিরে নিয়ে আসছে সন্ত্রাসীরা। এ ব্যাপারে কঠোর নজরদারি রাখা হয়েছে। বর্তমানে উখিয়া ও টেকনাফের ৩৩ আশ্রয়শিবিরে নিবন্ধিত রোহিঙ্গার সংখ্যা সাড়ে ১২ লাখ। এর মধ্যে ৮ লাখ এসেছে ২০১৭ সালের ২৫ আগস্টের পরের কয়েক মাসে। দীর্ঘ সাত বছরেও একজন রোহিঙ্গাকে মিয়ানমারে ফেরত পাঠানো সম্ভব হয়নি। এর মধ্যে নতুন করে আরও রোহিঙ্গার আগমন ঘটছে।"
  },
  {
    "date_published": "2024-11-10T15:39:15",
    "date_modified": "2024-11-10T15:39:15",
    "author": "প্রতিনিধি",
    "category": "জেলা",
    "tag": [
      "গ্রেপ্তার",
      "ফেনী",
      "মামলা",
      "চট্টগ্রাম বিভাগ",
      "আওয়ামী লীগ"
    ],
    "title": "আত্মগোপন থেকে বাড়ি ফিরতেই গ্রেপ্তার আওয়ামী লীগ নেতা",
    "url": "https://www.prothomalo.com/bangladesh/district/sqs9hvyxve",
    "content": "ফেনীতে জেলা আওয়ামী লীগের যুগ্ম সম্পাদক আবদুল করিম গত ৫ আগস্ট সাবেক প্রধানমন্ত্রী শেখ হাসিনার পদত্যাগের পর থেকে আত্মগোপনে ছিলেন। গত শুক্রবার শারীরিক অসুস্থতার জন্য তিনি বাড়ি ফিরে আসেন। খবর পেয়ে গতকাল শনিবার রাতে পুলিশ তাঁর বাসায় অভিযান চালিয়ে তাঁকে আটক করে থানায় নিয়ে যায়। পরে নির্দিষ্ট মামলায় গ্রেপ্তার দেখানো হয়। আবদুল করিমের নামে কোনো মামলা ছিল না বলে জানান তাঁর স্বজনেরা। তিনি শারীরিকভাবেও অসুস্থ ছিলেন বলে জানান তাঁরা। তবে কেউ নাম প্রকাশ করে বক্তব্য দিতে রাজি হননি। আবদুল করিমের পাশাপাশি গতকাল রাতে ফেনী শহর ও জেলার বিভিন্ন উপজেলা থেকে আওয়ামী লীগের আরও ১৫ নেতা-কর্মীকে গ্রেপ্তার করেছে পুলিশ। আজ রোববার তাঁদের আদালতে পাঠানো হয়েছে বলে পুলিশ জানায়। পুলিশ জানায়, গতকাল রাতে ফেনী পৌরসভার শহীদ শহীদুল্লা কায়সার সড়কসংলগ্ন হাজী ইমাম বক্স লেনের বাড়িতে অভিযান চালিয়ে ফেনী জেলা আওয়ামী লীগের যুগ্ম সম্পাদক আবদুল করিমকে (৬৫) গ্রেপ্তার করা হয়। গ্রেপ্তার বাকিরা আওয়ামী লীগ, যুবলীগ ও ছাত্রলীগের নেতা-কর্মী বলে জানা গেছে। গ্রেপ্তার আওয়ামী লীগ নেতা আবদুল করিমের বিরুদ্ধে সুনির্দিষ্ট কোনো মামলা নেই বলে জানান ফেনী থানার পরিদর্শক (তদন্ত) ইকবাল হোসেন। তবে আসামি হিসেবে একটি মামলায় তাঁকে গ্রেপ্তার দেখানো হয়েছে বলে জানান তিনি। ফেনী সদর মডেল থানার ভারপ্রাপ্ত কর্মকর্তা (ওসি) মর্ম সিংহ ত্রিপুরা জেলা আওয়ামী লীগের যুগ্ম সম্পাদক আবদুল করিমসহ মোট ১৬ জনকে গ্রেপ্তারের বিষয়টি নিশ্চিত করেন। তিনি জানান, তাঁদের আজ আদালতে পাঠানো হয়েছে। প্রসঙ্গত, ৪ আগস্ট ফেনীতে ঢাকা-চট্টগ্রাম মহাসড়কের মহীপাল উড়ালসেতুর নিচে আন্দোলনরত ছাত্র–জনতার সমাবেশে আওয়ামী লীগ ও সহযোগী সংগঠনের নেতা-কর্মীরা গুলি ও ককটেল বিস্ফোরণের মাধ্যমে হামলা চালান। এতে ওই দিন ঘটনাস্থলে আটজন মারা যান এবং শতাধিক আহত হন। পরে আহত ব্যক্তিদের একজন চট্টগ্রাম মেডিকেল কলেজ হাসপাতালে চিকিৎসাধীন অবস্থায় মারা যান। এসব মৃত্যুর ও আহতের ঘটনায় ফেনী সদর মডেল থানায় আটটি হত্যা মামলা এবং আটটি হামলা ও হত্যাচেষ্টার মামলা হয়েছে।"
  },
  {
    "date_published": "2024-11-10T15:18:11",
    "date_modified": "2024-11-10T15:18:11",
    "author": "নিজস্ব প্রতিবেদক",
    "category": "নিয়োগ",
    "tag": [
      "বেসরকারি চাকরি",
      "ক্যারিয়ার",
      "চাকরিবাকরি",
      "নিয়োগ"
    ],
    "title": "নতুন সদস্যদের মধ্যে বিসিএসের দায়িত্ব বণ্টন হচ্ছে আজ",
    "url": "https://www.prothomalo.com/chakri/employment/2wo7b65ajd",
    "content": "বাংলাদেশ সরকারি কর্ম কমিশনে (পিএসসি) চলমান বিসিএস পরীক্ষার দায়িত্ব বণ্টন হচ্ছে। কোন সদস্য কোন বিসিএসের দায়িত্ব পাচ্ছেন, তা ঠিক করা হবে আজ রোববার। পিএসসির এক কর্মকর্তা প্রথম আলোকে বিষয়টি নিশ্চিত করেছেন। ওই কর্মকর্তা বলেন, পিএসসির মোট সদস্য ৯ জন। কোরাম পূর্ণ হয়েছে। আটকে থাকা বিসিএসের গতি ফেরাতে আজ সদস্যদের মধ্যে বিসিএসের দায়িত্ব বণ্টন হচ্ছে। যাঁর যাঁর দায়িত্বে থাকা বিসিএসের কাজ সেই সদস্য সমন্বয় করবেন। এতে গতি ফেরানো যাবে বলে মনে করেন ওই কর্মকর্তা। এদিকে ৪৭তম বিসিএসের নিয়োগ বিজ্ঞপ্তি নির্ধারিত সময়ের আগেই হতে পারে বলে জানিয়েছে বাংলাদেশ সরকারি কর্ম কমিশন (পিএসসি)। পিএসসির নিয়ম অনুসারে ৩০ নভেম্বর নতুন বিসিএসের বিজ্ঞপ্তি প্রকাশের কথা। তবে এবার কিছুদিন আগেই বিজ্ঞপ্তি প্রকাশের কথা ভাবছে পিএসসি। এ বিষয়ে জানতে চাইলে পিএসসির এক কর্মকর্তা প্রথম আলোকে বলেন, ‘৪৭তম বিসিএসের সবকিছু তৈরি হচ্ছে। ৪৭তম বিসিএসের নিয়োগ বিজ্ঞপ্তি জারি করার প্রয়োজনীয় ব্যবস্থা গ্রহণের জন্য বাংলাদেশ সরকারি কর্ম কমিশনকে (পিএসসি) চিঠি দিয়েছে জনপ্রশাসন মন্ত্রণালয়। সম্প্রতি এ চিঠি পাঠানো হয়েছে পিএসসিতে। চিঠিতে উল্লেখ করা হয়েছে, ৪৭তম বিসিএসে ৩ হাজার ৪৬০ শূন্য পদে ক্যাডার নিয়োগ দেওয়া হবে। এখন আমরা দ্রুতই বিজ্ঞপ্তি দেব।’ তিনি জানান, পিএসসির নিয়ম অনুসারে ৩০ নভেম্বর নতুন বিসিএসের বিজ্ঞপ্তি প্রকাশের কথা। তবে এবার কিছুদিন আগেই বিজ্ঞপ্তি প্রকাশের কথা ভাবছে পিএসসি। পিএসসিতে পাঠানো চিঠিতে জনপ্রশাসন মন্ত্রণালয় বলেছে, ৪৭তম বিসিএস পরীক্ষার মাধ্যমে বিভিন্ন ক্যাডারে নিয়োগের জন্য ক্যাডার নিয়ন্ত্রণকারী মন্ত্রণালয় বা বিভাগগুলোর চাহিদা মোতাবেক ৩ হাজার ৪৬০ শূন্য পদের বিপরীতে নিয়োগ বিজ্ঞপ্তি জারি করে প্রয়োজনীয় ব্যবস্থা গ্রহণের জন্য বলা হয়েছে বাংলাদেশ সরকারি কর্ম কমিশনকে।"
  },
  {
    "date_published": "2024-11-10T14:23:37",
    "date_modified": "2024-11-10T14:23:37",
    "author": "আদনান মুকিত",
    "category": "একটু থামুন",
    "tag": [
      "যুক্তরাষ্ট্রের প্রেসিডেন্ট নির্বাচন ২০২৪",
      "বাসার ভাই",
      "কমলা হ্যারিস",
      "ডোনাল্ড ট্রাম্প",
      "কমিকস"
    ],
    "title": "ট্রাম্পের পক্ষে প্ল্যাকার্ড হাতে দাঁড়ানোর আগে তিনি যা করেছিলেন",
    "url": "https://www.prothomalo.com/fun/t4ex3dnjtw",
    "content": ""
  },
  {
    "date_published": "2024-11-10T15:02:02",
    "date_modified": "2024-11-10T15:02:02",
    "author": "নিজস্ব প্রতিবেদক",
    "category": "জেলা",
    "tag": [
      "বিএনপি",
      "সার",
      "ধোবাউড়া",
      "রাজনীতি",
      "ময়মনসিংহ",
      "অপরাধ",
      "কৃষি",
      "ময়মনসিংহ বিভাগ"
    ],
    "title": "ধোবাউড়ায় সার কেলেঙ্কারিতে জড়িত অভিযোগে বিএনপি নেতা ও কৃষি কর্মকর্তার বিচার দাবি",
    "url": "https://www.prothomalo.com/bangladesh/district/x4sp5fgzp0",
    "content": "কৃষকের জন্য বরাদ্দ বিনা মূল্যের প্রণোদনার সার ময়মনসিংহের ধোবাউড়া উপজেলার বিএনপি নেতা ও ডিলার মাজহারুল আহসানের গুদামে পাওয়ার ঘটনায় নানা আলোচনা–সমালোচনা শুরু হয়েছে। এই সার কেলেঙ্কারিতে জড়িত থাকার অভিযোগে মাজহারুল ও কৃষি কর্মকর্তা গোলাম সারোয়ারের বিচার দাবিতে গতকাল শনিবার সংবাদ সম্মেলন করেছেন ধোবাউড়া উপজেলা বিএনপির নেতা-কর্মীরা। অভিযুক্ত মাজহারুল আহসান ধোবাউড়া থানা বিএনপির সাবেক কোষাধ্যক্ষ। বর্তমানে এলাকায় বিএনপির রাজনীতির সঙ্গে যুক্ত থাকলেও দলীয় কোনো পদ নেই। গতকাল দুপুরে ধোবাউড়া প্রেসক্লাবে সংবাদ সম্মেলনে লিখিত বক্তব্য পাঠ করেন উপজেলা বিএনপির সাবেক সাধারণ সম্পাদক ও ময়মনসিংহ উত্তর জেলা বিএনপির সদস্য আজহারুল ইসলাম। তিনি বলেন, ৬ নভেম্বর মাজহারুল আহসানের গুদামে সরকারি প্রণোদনার ৩১৫ বস্তা সার সিলগালা করে উপজেলা প্রশাসন। এ ঘটনায় প্রিন্ট ও ইলেকট্রনিক মিডিয়ায় বিএনপির নাম জড়িয়ে সংবাদ প্রকাশ করা হয়। প্রকৃতপক্ষে অভিযুক্ত মাজহারুল আহসান উপজেলা বিএনপির কেউ নন। বিএনপি নেতাদের নামে গায়েবি মামলা হলেও মাজহারুল আহসানের নামে কোনো মামলা হয়নি; বরং তিনি আওয়ামী দুঃশাসনের সময় দাপটের সঙ্গে ব্যবসা-বাণিজ্য পরিচালনা করেন। অভিযোগের বিষয়ে সারের ডিলার ও বিএনপি নেতা মাজহারুল আহসান বলেন, ‘মাঠে চাহিদা থাকলেও আমার গুদামে এমওপি সারের সংকট ছিল। এ খবর জেনে কৃষি কর্মকর্তা এক ট্রাক সার আমার গুদামে পাঠিয়ে দেন। আমি তখন কক্সবাজারে বেড়াতে গিয়েছিলাম। নিজের বরাদ্দ উত্তোলনের পর সমপরিমাণ সার কৃষি কর্মকর্তাকে দিয়ে দেওয়ার কথা ছিল। আমার গুদামে সার রাখলেও পরে প্রকৃত কৃষকদের স্লিপ দিয়ে সার তুলে নিতেন কৃষি কর্মকর্তা। আমি কৃষি কর্মকর্তার কাছে এখনো সাত লাখ টাকা পাই, যা দীর্ঘদিনে জমেছে। অফিসে সার রাখলে উনি (কৃষি কর্মকর্তা) অনেক ঝামেলায় থাকেন। আমার এখান থেকে কৃষকদের সার দিতে সহজ হয়।’ এ ঘটনায় ৭ নভেম্বর উপজেলা কৃষি পুনর্বাসন বাস্তবায়ন কমিটির সভাপতি হিসেবে উপজেলা নির্বাহী কর্মকর্তা নিশাত শারমিন একটি তদন্ত কমিটি গঠন করেছেন। কমিটির প্রধান করা হয়েছে উপজেলা সহকারী কমিশনারকে (ভূমি)। তিন কার্যদিবসের মধ্যে এই কমিটিকে প্রতিবেদন দিতে বলা হয়েছে। আর জেলা প্রশাসনের পক্ষ থেকে অতিরিক্ত জেলা প্রশাসক (সার্বিক) আজিম উদ্দিনকে প্রধান করে তিন সদস্যবিশিষ্ট একটি তদন্ত কমিটি গঠন করা হয়। এই কমিটি গতকাল তদন্তকাজ সম্পন্ন করেছে। এ বিষয়ে ময়মনসিংহের কৃষি সম্প্রসারণ অধিদপ্তরের উপপরিচালক নাছরিন আক্তার প্রথম আলোকে বলেন, ঘটনার পরপরই অভিযুক্ত কৃষি কর্মকর্তার কাছে ব্যাখ্যা চাওয়া হয়েছিল। লিখিত ব্যাখ্যায় কৃষি কর্মকর্তা জানিয়েছেন, ভুল করে ডিলারের গুদামে সারগুলো চলে যায়। ডিলারের এক ট্রাক সার আসার কথা ছিল, পরবর্তী সময়ে সেই সার সরকারি গুদামে দেওয়া হয়। বিষয়টি নিয়ে জেলা প্রশাসনের তদন্ত কমিটিতে তাঁদের একজন প্রতিনিধি ছিলেন। তদন্তকাজ শেষ হয়েছে। প্রতিবেদন পাওয়ার পর প্রয়োজনীয় ব্যবস্থা নেওয়া হবে।"
  },
  {
    "date_published": "2024-11-10T14:34:51",
    "date_modified": "2024-11-10T14:34:51",
    "author": "নিজস্ব প্রতিবেদক",
    "category": "অপরাধ",
    "tag": [
      "ঢাকা",
      "অপরাধ",
      "খুন",
      "রাজধানী"
    ],
    "title": "ছেলের ছুরিকাঘাতে মা নিহত হওয়ার অভিযোগ",
    "url": "https://www.prothomalo.com/bangladesh/crime/rjecmm1c0b",
    "content": "রাজধানীর তুরাগ থানার বাউনিয়া মাদবরবাড়ি এলাকায় ছেলের ছুরিকাঘাতে মা নিহত হওয়ার অভিযোগ পাওয়া গেছে। নিহত নারীর নাম দিনু বেগম (৪০)। তাঁর স্বামীর নাম নুরুল আমিন। তাঁর ভাষ্য, আজ রোববার ভোরে ছেলে জিহাদ (২৫) তাঁর মাকে ছুরিকাঘাত করেন। জিহাদ মানসিক রোগী। নুরুলের ভাষ্যমতে, আজ ভোরে দিনু রান্নাঘরে যান। তখন ছেলে জিহাদ সেখানে গিয়ে তাঁর মাকে ছুরিকাঘাত করেন। চিৎকার শুনে তিনি দৌড়ে রান্নাঘরে যান। ততক্ষণে জিহাদ পালিয়ে যান। গুরুতর আহত অবস্থায় দিনুকে ঢাকা মেডিকেল কলেজে নিয়ে যান তিনি। পরীক্ষা-নিরীক্ষার পর সকাল ৬টা ২০ মিনিটে তাঁকে মৃত ঘোষণা করেন চিকিৎসক। পারিবারিক সূত্রে জানা যায়, নুরুল পেশায় দিনমজুর। তাঁর স্ত্রী দিনু বাসাবাড়িতে কাজ করতেন। দুই ছেলে ও তিন মেয়ের মধ্যে জিহাদ বড়। নুরুল বলেন, জিহাদ চার বছর ধরে মানসিক রোগে ভুগছেন। তাঁর অনেক চিকিৎসা করানো হয়েছে। মাঝেমধ্যে জিহাদ ভালো থাকেন। ঢাকা মেডিকেল কলেজ হাসপাতাল পুলিশ ফাঁড়ির পরিদর্শক মো. ফারুক বলেন, লাশটি কলেজের মর্গে রাখা হয়েছে। বিষয়টি সংশ্লিষ্ট থানাকে অবগত করা হয়েছে।"
  },
  {
    "date_published": "2024-11-10T14:50:16",
    "date_modified": "2024-11-10T14:50:16",
    "author": "বিশেষ প্রতিনিধি",
    "category": "পরিবেশ",
    "tag": [
      "সরকার",
      "অভিযান",
      "পরিবেশ দূষণ",
      "পরিবেশ"
    ],
    "title": "পলিথিন ব্যাগের বিরুদ্ধে অভিযান: এক সপ্তাহে ৬ লাখ টাকা জরিমানা আদায়",
    "url": "https://www.prothomalo.com/bangladesh/environment/nm3ay9ggcw",
    "content": "নিষিদ্ধ পলিথিন শপিং ব্যাগের বিরুদ্ধে গত এক সপ্তাহে ৬৭টি মোবাইল কোর্ট অভিযান চালিয়েছেন। ১৪২টি দোকান বা প্রতিষ্ঠানকে জরিমানা করে ৬ লাখ ১৩ হাজার ৭০০ টাকা আদায় করেছেন। অভিযানে ১২ দশমিক ৬৯৬ টন পলিথিন জব্দ করা হয়েছে। এ ছাড়া অবৈধ পলিথিন উৎপাদনকারী একটি কারখানা সিলগালা করা হয়েছে। পরিবেশ, বন ও জলবায়ু পরিবর্তনবিষয়ক মন্ত্রণালয়ের এক সংবাদ বিজ্ঞপ্তিতে এসব তথ্য জানানো হয়েছে। বিজ্ঞপ্তিতে বলা হয়, নিষিদ্ধ পলিথিন শপিং ব্যাগের ব্যবহার বন্ধে মন্ত্রণালয়ের মনিটরিং কমিটি নিয়মিত বাজার পর্যবেক্ষণ করছে। মনিটরিং কমিটির সদস্যরা সচেতনতামূলক তদারকি কার্যক্রম চালাচ্ছেন। তাঁরা জনসাধারণের মধ্যে লিফলেট বিতরণ করছেন। পলিথিন ব্যাগের পরিবর্তে পাট ও কাপড়ের ব্যাগ ব্যবহারের অনুরোধ জানাচ্ছেন। মনিটরিং কমিটির আহ্বায়ক ও মন্ত্রণালয়ের অতিরিক্ত সচিব (পরিবেশ দূষণ নিয়ন্ত্রণ ও আইন অনুবিভাগ) তপন কুমার বিশ্বাস বলেন, ৩ নভেম্বর থেকে পলিথিন শপিং ব্যাগ উৎপাদন ও বাজারজাতের বিরুদ্ধে কঠোর অভিযান চলছে। এই অভিযান অব্যাহত থাকবে। বিভিন্ন কাঁচাবাজার ও সুপার শপে সচেতনতা বাড়ছে। ফলে পলিথিন শপিং ব্যাগ ব্যবহারের পরিমাণ ক্রমশ কমছে।"
  },
  {
    "date_published": "2024-11-10T14:26:42",
    "date_modified": "2024-11-10T14:26:42",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "নিহত",
      "সড়ক দুর্ঘটনা"
    ],
    "title": "সকালে ও রাতে বেশি দুর্ঘটনা, ঢাকায় বেশি, সিলেটে কম: রোড সেফটি",
    "url": "https://www.prothomalo.com/bangladesh/r9fzbmsjtp",
    "content": "সড়ক দুর্ঘটনায় চলতি বছরের অক্টোবর মাসে ৪৬৯ জন নিহত ও ৮৩৭ জন আহত হয়েছেন। তাঁদের মধ্যে ৪১ দশমিক ৭৯ শতাংশ মোটরসাইকেল দুর্ঘটনায় নিহত হন। এ ছাড়া সেপ্টেম্বর মাসের চেয়ে অক্টোবরে প্রাণহানি বেড়েছে ৬ দশমিক ৪৭ শতাংশ। রোড সেফটি ফাউন্ডেশনের মাসিক প্রতিবেদনে এসব তথ্য জানানো হয়। সকালে ও রাতে সবচেয়ে বেশি দুর্ঘটনা ঘটে। ঢাকা বিভাগে সবচেয়ে বেশি ১৩১টি দুর্ঘটনায় ১৪৪ জন নিহত হয়েছেন। অন্যদিকে সিলেট বিভাগে সবচেয়ে কম ২২টি দুর্ঘটনায় ২৪ জন নিহত হয়েছেন। আজ সড়ক দুর্ঘটনা নিয়ে কাজ করা প্রতিষ্ঠান রোড সেফটি ফাউন্ডেশন প্রকাশিত তথ্যে দেখা যায়, অক্টোবর মাসে প্রতিদিন গড়ে নিহত হয়েছেন ১৫ দশমিক ১২ জন। তারা ৯টি জাতীয় দৈনিক, ৭টি অনলাইন নিউজ পোর্টাল, বিভিন্ন ইলেকট্রনিক মিডিয়া এবং নিজস্ব তথ্যের ভিত্তিতে এই প্রতিবেদন তৈরি করেছে। অক্টোবরে নিহত ব্যক্তিদের মধ্যে নারী ৭৪ জন ও শিশু ৬৬টি। এ ছাড়া পেশাগত পরিচয়ে সবচেয়ে বেশি নিহত হয়েছেন ৫৮ জন শিক্ষার্থী। এ সময়ে ২০৮টি মোটরসাইকেল দুর্ঘটনায় ১৯৬ জন নিহত হন। দুর্ঘটনায় ১০২ জন পথচারী নিহত হয়েছেন। রোড সেফটি ফাউন্ডেশন বলছে, অক্টোবরে চারটি নৌ দুর্ঘটনায় ৭ জন নিহত ও ৩ জন আহত হয়েছেন। ২১টি রেল দুর্ঘটনায় ১৮ জন নিহত এবং ৬ জন আহত হয়েছেন। রোড সেফটি ফাউন্ডেশন তাদের পর্যবেক্ষণে বলেছে, থ্রি-হুইলার (ইজিবাইক-সিএনজি-অটোরিকশা-অটোভ্যান-টমটম) দুর্ঘটনায় ৯৪ জন নিহত হন। সবচেয়ে বেশি দুর্ঘটনা ঘটেছে জাতীয় মহাসড়কে। এ ছাড়া দুর্ঘটনার ১৭১টি নিয়ন্ত্রণ হারিয়ে ও ১১২টি মুখোমুখি সংঘর্ষে ঘটেছে। একক জেলা হিসেবে চট্টগ্রামে ৩৪টি দুর্ঘটনায় ৩৯ জন নিহত হয়েছেন। সবচেয়ে কম মাগুরা, ঝালকাঠি, বরগুনা ও পঞ্চগড় জেলায়। এই চার জেলায় কয়েকটি দুর্ঘটনা ঘটলেও প্রাণহানি ঘটেনি। এ ছাড়া রাজধানী ঢাকায় ২৯টি সড়ক দুর্ঘটনায় ২১ জন নিহত এবং ৩৪ জন আহত হয়েছেন। দুর্ঘটনার কারণ হিসেবে রোড সেফটি ফাউন্ডেশন বলেছে, ত্রুটিপূর্ণ যানবাহন, বেপরোয়া গতি, চালকের অদক্ষতা ও অসুস্থতা, ট্রাফিক আইন না জানা ও না মানা, দুর্বল ট্রাফিক ব্যবস্থাপনা, বাংলাদেশ সড়ক পরিবহন কর্তৃপক্ষের (বিআরটিএ) সক্ষমতার ঘাটতি ও গণপরিবহন খাতে চাঁদাবাজি। তারা আরও বলেছে, সড়ক দুর্ঘটনা রোধ করতে হলে সড়ক পরিবহন নিয়ন্ত্রণকারী প্রতিষ্ঠানগুলোর ব্যবস্থাপনা ও কাঠামোগত সংস্কার করে প্রাতিষ্ঠানিক জবাবদিহি নিশ্চিত করতে হবে।"
  },
  {
    "date_published": "2024-11-10T15:01:15",
    "date_modified": "2024-11-10T15:01:15",
    "author": "লেখা:",
    "category": "বইপত্র",
    "tag": [
      "কবিতা-অন্য আলো",
      "বইপত্র-অন্য আলো",
      "অন্য আলো",
      "শহীদ নূর হোসেন"
    ],
    "title": "বলেছিলেন নূর হোসেনের বাবা, ‘নূর হোসেন যা চেয়েছিল, তা তো হলো, গণতন্ত্র তো মুক্তি পেল না’",
    "url": "https://www.prothomalo.com/onnoalo/books/lezlahycyu",
    "content": "‘নূর হোসেন’ নামটা উচ্চারিত হতেই দৃশ্যপটে ভেসে ওঠে আশির দশকে স্বৈরাচারবিরোধী মিছিলের মাঝখানে উদোম গায়ে টগবগে এক যুবকের প্রতিচ্ছবি, যার বুকে–পিঠে লেখা, ‘স্বৈরাচার নীপাত যাক, গনতন্ত্র মুক্তি পাক’। আমরা শুধু এটুকুই জানি, তৎকালীন বাংলাদেশের রাষ্ট্রপতি হুসেইন মুহাম্মদ এরশাদের শাসনব্যবস্থার বিরুদ্ধে সংঘটিত গণতন্ত্র প্রতিষ্ঠার আন্দোলন চলাকালে ১৯৮৭ সালের ১০ নভেম্বর ঢাকায় নূর হোসেন নামের এক যুবক পুলিশের গুলিতে নিহত হয়েছিলেন। তাঁর মৃত্যুদিনকে শহীদ নূর হোসেন দিবস হিসেবে পালন করা হয়। এ দিন সংবাদপত্র ও টেলিভিশন চ্যানেলগুলো সবাইকে স্মরণ করিয়ে দেয়, আজ নূর হোসেন দিবস। পাশাপাশি বিভিন্ন রাজনৈতিক ও সামাজিক সংগঠন এই দিন নূর হোসেনের স্মৃতিস্তম্ভে ফুল দিয়ে তাঁকে স্মরণ করে। এর বাইরে নূর হোসেনকে নিয়ে তেমন কোনো আলোচনা চোখে পড়ে না, লেখালেখি তো নয়ই। তাহলে কি নূর হোসেনের গুরুত্ব দিন দিন হ্রাস পাচ্ছে? বাংলাদেশের প্রধান কবি শামসুর রাহমান ও প্রথিতযশা সাংবাদিক মতিউর রহমানের ‘শহীদ নূর হোসেন’ বইয়ে এ উত্তরই খোঁজার চেষ্টা করা হয়েছে। বইটিতে উঠে এসেছে, নূর হোসেনের মৃত্যুর মাত্র ১৭ দিন পর তাঁর বৃদ্ধ পিতার সঙ্গে পরিচয় হয় মতিউর রহমানের। এই পরিচয়পর্বকে আকস্মিক ও বেদনদায়ক আখ্যা দিয়ে তিনি লিখেছেন, ‘২৮ নভেম্বর (১৯৮৭ সাল) উয়ারী থেকে বেবিট্যাক্সিতে করে মণিপুরীপাড়ায় শিল্পী কামরুল হাসানের বাসা হয়ে বংশালের দিকে রওনা দিয়েছি। বেবিট্যাক্সি ইন্দিরা রোড হয়ে ফার্মগেটের দিকে যাচ্ছে। এমন সময় বৃদ্ধ ট্যাক্সিচালক চকিত পেছন ফিরে বললেন, “আমি আপনাকে চিনি। আপনি পত্রিকার লোক। আর আমি শহীদ নূর হোসেনের বাবা।” তাঁর কথায় আমি চমকে উঠলাম। নূর হোসেনের বাবার নাম মজিবুর রহমান। ওই সময় তাঁর বয়স ছিল ৬০। পেশায় ছিলেন বেবিট্যাক্সি চালক। এ যুগের তরুণ সমাজ বেবিট্যাক্সি চেনে না। ওই সময় ঢাকায় একটি জনপ্রিয় বাহন ছিল বেবিট্যাক্সি। এটিকে গরিবের বাহন বলা যাবে না, মধ্যবিত্তরাই বেবিট্যাক্সিতে বেশি উঠতেন। কিন্তু পরিবেশের জন্য সেটি মোটেই সুখকর ছিল না। বিশ শতকের শুরুর দিকে ঢাকায় বেবিট্যিাক্সি উঠে গিয়ে চালু হয় থ্রি হুইলার বা বর্তমানে আমরা যেটিকে বলি সিএনজিচালিত অটোরিকশা।’ ‘আমি আপনাকে চিনি। আপনি পত্রিকার লোক’—লেখক মতিউর রহমানকে উদ্দেশ্য করে শহীদ নূর হোসেনের বাবার যে উক্তি, এটি দ্বারা একটি বিষয় স্পষ্ট হয় যে, নূর হোসেনের বাবা ছিলেন একজন সমাজসচেতন মানুষ। কারণ, ওই সময়ে অর্থাৎ আশির দশকের মাঝামাঝি বা শেষে বর্তমান সময়ের মতো এত সংবাদপত্র কিংবা টেলিভিশন চ্যানেলের ছড়াছড়ি ছিল না, যাতে সাধারণ মানুষ সাংবাদিকদের খুব দ্রুতই চিনে ফেলতে পারত। কিন্তু একজন বেবিট্যাক্সি চালক হয়েও এই বইয়ের লেখককে খুব দ্রুত চিনে ফেলতে সক্ষম হন তিনি। এই পরিচয় থেকেই লেখকের সঙ্গে সখ্য তৈরি হয় তাঁর। দিন যত গড়ায়, তাঁরা একে অপরের কাছাকাছি হন। নূর হোসেনের পরিবারের অনেক অব্যক্ত কথা ধীরে ধীরে জানতে পারেন লেখক। সাংবাদিক হিসেবে তিনি পত্রিকার পাতায় পাঠকদের সামনে বিষয়গুলোর ঝাঁপি খুলে দেন অবলীলায়। বইটি থেকে জানা যায়, অনেকের মতোই ভাগ্যের চাকা ঘোরাতে দক্ষিণের শহর বরিশালের মঠবাড়িয়ার ঝাটিবুনিয়া গ্রাম (বর্তমানে পিরোজপুর জেলার অন্তর্গত) থেকে ঢাকা শহরে এসেছিলেন নূর হোসেনের পিতা মজিবুর রহমান। যেদিন তিনি লঞ্চে চড়ে বরিশাল থেকে ঢাকায় এসেছিলেন, সেই দিনটি ছিল একটি ঐতিহাসিক দিন। ১৯৫২ সালের ২১ ফেব্রুয়ারি। রাজধানীতে পা রাখামাত্রই হোঁচট খান তিনি। সদরঘাটে অনেকেই সেদিন মজিবুর রহমানকে ঢাকা শহরে প্রবেশে বাধা দিয়ে বলেছিলেন, ঢাকা শহরের অবস্থা খারাপ, ছাত্রদের মিছিলে পুলিশ গুলি চালিয়েছে, বেশ কয়েকজন ছাত্র মারা গেছে। ঢাকার শুরুর জীবনে তিনি তৎকালীন ইঞ্জিনিয়ারিং কলেজের (বর্তমানে বাংলাদেশ প্রকৌশল বিশ্ববিদ্যালয়—বুয়েট) হোস্টেলে মসলা পেষার কাজ, পরে সেখানেই সিক বয় ডিউটির কাজ, সর্বশেষ অনেক দিন হোস্টেলে বাবুর্চির কাজ করেন। পঞ্চাশের দশকের সেই দিনগুলোতে তিনি ব্যাপকভাবে ইঞ্জিনিয়ারিং কলেজের শিক্ষার্থীদের সংস্পর্শে আসেন। এ সময় মজিবুর রহমানের মধ্যে একধরনের রাজনৈতিক সচেতনতা তৈরি হয়। এরপর দীর্ঘদিন তিনি রিকশা চালিয়েছেন। ১৯৬২ সাল থেকে ঢাকা শহরে তিনি বেবিট্যাক্সি চালান। মালিককে প্রতিদিন ১০ টাকা করে জমা দিতে হতো। এ সময় রাজনীতির অনেক উত্থান-পতন দেখেছেন মজিবুর রহমান। ১৯৫৪ সালের যুক্তফ্রন্ট নির্বাচনের সময় নবাবপুর রোডে শেরেবাংলা ফজলুল হক, শহীদ সোহরাওয়ার্দী ও বঙ্গবন্ধু শেখ মুজিবুর রহমানের সঙ্গে করমর্দন করেছেন তিনি। আওয়ামী লীগের একজন একনিষ্ঠ সমর্থক হিসেবে কাজ শুরু করেছিলেন। ১৯৬৯ সালের গণঅভ্যুত্থান, ’৭০–এর নির্বাচন, ’৭১–এর মহান স্বাধীনতাযুদ্ধ—পুরো সময়টাতে নূর হোসেনের বাবা ছিলেন ঢাকা শহরে। প্রায় সব ঘটনা বিশেষ করে মিছিল–মিটিং, গণজমায়েত, কারফিউ, গুলি সরাসরি প্রত্যক্ষ করেছেন। স্বাধীনতাযুদ্ধের পরও একইভাবে আন্দোলন সংগ্রাম দেখেছেন তিনি। কখনো কখনো অংশগ্রহণও করেছেন। এমনই এক পরিবার থেকে উঠে আসেন নূর হোসেন। পাঁচ ভাইবোনের মধ্যে তিনি ছিলেন দ্বিতীয়। সবার ছোট এক বোন। কোনো না কোনো পেশায় যুক্ত ছিলেন প্রত্যেকে—কেউ মিনিবাসের চালক, কেউ বাস চালকের সহকারী, কেউ লেদ মিস্ত্রী। নূর হোসেনও গাড়ি চালানোর প্রশিক্ষণ নিয়েছিলেন। ২৪ বছরের টগবগে এই যুবক পরিবারের সদস্যদের সঙ্গেই থাকতেন ঢাকার বনগ্রামে। পরে অন্য অনেকের মতো স্বৈরাচারবিরোধী আন্দোলনে অংশ নিয়েছিলেন তিনিও। পরিবারের সদস্যরাও জানতেন, নূর হোসেন মিছিল-মিটিংয়ে অংশ নেন। বইয়ের ভাষায় ‘পরের দিন অভিনব প্রতিবাদের যে পরিকল্পনা করেছিলেন, তার উত্তেজনায় ১৯৮৭ সালের ৯ নভেম্বর রাতে বাসায়ই ফেরেননি নূর হোসেন। সে রাতেই বুকে-পিঠে স্লোগান লিখে ঘুমিয়ে ছিলেন নির্মাণাধীন ডিআইটি মসজিদের দোতলায়। কিন্ত নূর হোসেনের মা-বাবা আশঙ্কা করেছিলেন, ১০ নভেম্বর সচিবালয় ঘেরাও কর্মসূচিতে অনেক গণ্ডগোল হবে।’ পরিবারের সদস্যরা ওই দিন সকালবেলা ডিআইটি মসজিদে গিয়ে নূর হোসেনকে ঘুমন্ত অবস্থায় দেখতে পান। তাঁরা দেখেন, নূর হোসেনের বুকে-পিঠে কী যেন লেখা। স্বজনরা এ নিয়ে নূর হোসেনকে জিজ্ঞেস করলে জবাব পান, ফুটবল ম্যাচ আছে, সে জন্য লেখা। তাঁরা তাকে নিষেধও করেছিলেন মিছিলে না যেতে এবং তাঁদের সঙ্গে বাসায় ফিরে যেতে। ওই দিন সকাল ১১টার দিকে সচিবালয়ের সামনে জিরো পয়েন্টের সামনেই পুলিশ মিছিলে গুলি চালায়। সেখানেই নিহত হন নূর হোসেন ও যুবলীগ নেতা বাবুল। দেশের প্রায় সব সংবাদপত্রে নূর হোসেনের ছবি ছাপা হয়। লেখক মতিউর রহমানের ভাষায়, ‘সারা দুনিয়ার সংবাদ হলেন নূর হোসেন। তাঁকে নিয়ে কবিতাও লেখা হলো অনেক। নাটক মঞ্চায়িত হলো। পোস্টারের বিষয় হয়ে উঠলেন নূর হোসেন। এই আশির দশকের জন্য বাংলাদেশের মানুষের কাছে নূর হোসেন এক গর্ব, নতুন এক সাহসের নাম। শহীদ নূর হোসেন শামসুর রাহমান ও মতিউর রহমান প্রথম প্রকাশ: ২০১৩ প্রথমা প্রকাশন মূল্য: ১৩০ টাকা। বইটি গতানুগতিক কোনো বইয়ের মতো নয়। এটি কবিতা ও সংবাদপত্রে প্রকাশিত প্রতিবেদন দিয়ে সাজানো হয়েছে। কবিতাগুলো লিখেছেন কবি শামসুর রাহমান। তাঁর তিনটি কবিতা এই বইয়ে জায়গা পেয়েছে। প্রতিবেদনগুলো সাংবাদিক মতিউর রহমানের। তাঁর রয়েছে পাচঁটি লেখা। বইটির সবচেয়ে গুরুত্বপূর্ণ দিক হলো কবি শামসুর রাহমানের কবিতা ‘বুক তার বাংলাদেশের হৃদয়’। নূর হোসেন স্মরণে তাঁর মারা যাওয়ার বছর অর্থাৎ ১৯৮৭ সালের ডিসেম্বরের ১৬ তারিখে কবিতাটি ছাপা হয়েছিল সাপ্তাহিক ‘একতা’য়। শামসুর রাহমানের এই কবিতা নূর হোসেনকে দেশবাসীর সামনে নতুন করে পরিচয় করিয়ে দেয়। এতে স্বৈরাচারবিরোধী আন্দোলন আরও তীব্র হয়। মনে হয়, নূর হোসেন অর্থই সমগ্র বাংলাদেশ। মতিউর রহমান প্রতিবেদনগুলোতে ব্যক্তি নূর হোসেন, তাঁর বাবা মজিবুর রহমান, পরিবারের সদস্যদের কথা তুলে ধরেছেন। নূর হোসেনকে পূর্ণাঙ্গভাবে তুলে ধরার জন্য লেখক মতিউর রহমান বারবার নূর হোসেনের বয়োবৃদ্ধ পিতা মজিবুর রহমানকে সামনে নিয়ে এসেছেন। নূর হোসেনের অব্যক্ত কথাগুলোর প্রতিধ্বনিই ধ্বনিত হয়েছে মজিবুর রহমানের কণ্ঠে। মজিবুর রহমানের কথার সূত্র ধরেই লেখক নিজেও মাঝেমধ্যে কিছু মন্তব্য করেছেন। গণতন্ত্রের প্রতি দুই লেখকের উদার ভালোবাসা এই বইয়ে প্রকাশ পেয়েছে। একজন লেখার মাধ্যমে নূর হোসেনের অবদানকে সবার সামনে তুলে ধরেছেন, অন্যজন কবিতা লিখে নূর হোসেনকে করে রেখে গেছেন অবস্মরণীয়। শহীদ নূর হোসেনকে নিয়ে বইটি লেখা হলেও এটি কেবলই এর মধ্যে সীমাবদ্ধ থাকেনি। দীর্ঘ একটি সময়ের একজন জীবন্ত সাক্ষী ছিলেন নূর হোসেনের বাবা মজিবুর রহমান। সত্যিকার অর্থে বইটির প্রকৃত নায়ক তিনি। তাঁর সূত্র ধরে ১৯৫২ সাল থেকে শুরু করে পরবর্তী সাত দশকের রাজনৈতিক ঘটনাপ্রবাহ তুলে ধরা হয়েছে এখানে। একই সঙ্গে সে সময়ের মানুষের জীবনযাত্রা, সামাজিক ও অর্থনৈতিক অবস্থাও আলোচনায় এসেছে। ২০০৫ সালের ৫ মার্চ নূর হোসেনের পিতা মারা যান। মৃত্যুর কিছুদিন আগেও বড় ছেলে আলী হোসেনকে দুঃখ করে বলেছিলেন, ‘নূর হোসেন যা চেয়েছিল, তা তো হলো। স্বৈরতন্ত্র নিপাত হলো। এখনো কেন দেশে এত হানাহানি, সন্ত্রাস? গণতন্ত্র তো মুক্তি পেল না।’ মৃত্যুযন্ত্রণার মধ্যেও গণতন্ত্রের জন্য মজিবুর রহমানের হাহাকার আমাদের স্মরণ করিয়ে দেয় দেশে গণতন্ত্র পুনঃপ্রতিষ্ঠার কথা। গণতন্ত্রের অপরিহার্যতার কথা। এই গণতন্ত্রকে ভালোবেসেই হাসিমুখে জীবন উৎসর্গ করেছিলেন মজিবুর রহমানের ছেলে নূর হোসেন। শহীদ নূর হোসেন শুধু গণতন্ত্র প্রতিষ্ঠার একজন সৈনিকই শুধু নন, তিনি ন্যায় ও সততার প্রতীক, অন্যায়ের বিরুদ্ধে তীব্রভাবে রুখে দাঁড়ানোর প্রতীক। মানুষের অধিকার প্রতিষ্ঠার এক সাহসী কণ্ঠ, যিনি নিজেকে তৈরি করেছিলেন গণতন্ত্র প্রতিষ্ঠার এক স্বপ্নসাধক হিসেবে। ২০১৩ সালে বইটি প্রকাশ করেছে প্রথমা প্রকাশন। বইটির প্রচ্ছদ ও অলংকরণ করেছেন বিশিষ্ট শিল্পী কাইয়ুম চৌধুরী। বিভিন্ন পাতায় তাঁর আঁকা স্কেচ বইটিকে ভিন্নমাত্রা দিয়েছে। সবশেষে বলব, বাংলাদেশের গণতন্ত্রের ইতিহাস লিখতে গেলে বারবার শহীদ নূর হোসেনের নাম উচ্চারিত হবে। স্বৈরাচারবিরোধী আন্দোলনের পথিকৃত হিসেবে তিনি সবসময় বিবেচিত হবেন। তরুণ প্রজন্মের কাছেও তিনি হতে পারেন এক অনুকরণীয় দৃষ্টান্ত। সে ক্ষেত্রে নূর হোসেনের জীবনী পাঠ্যপুস্তকে অর্ন্তভুক্ত হওয়া জরুরি। কারণ, গণতন্ত্রের প্রাথমিক পাঠ স্কুল–কলেজ থেকেই শুরু হওয়া দরকার।"
  },
  {
    "date_published": "2024-11-10T14:17:43",
    "date_modified": "2024-11-10T14:17:43",
    "author": "চার্লস শ্যুলজ",
    "category": "একটু থামুন",
    "tag": [
      "পিনাটস",
      "কমিকস"
    ],
    "title": "দেখতে তো একদম নোংরা সমুদ্রসৈকতের মতো",
    "url": "https://www.prothomalo.com/fun/jp6952ohlf",
    "content": ""
  },
  {
    "date_published": "2024-11-10T14:54:39",
    "date_modified": "2024-11-10T14:54:39",
    "author": "আল জাজিরা",
    "category": "মধ্যপ্রাচ্য",
    "tag": [
      "ফিলিস্তিন",
      "গাজা",
      "মৃত্যু",
      "কাতার",
      "ইসরায়েল"
    ],
    "title": "ইসরায়েলি হামলায় গাজায় এক পরিবারের সবাই নিহত",
    "url": "https://www.prothomalo.com/world/middle-east/upc7adlqyb",
    "content": "ফিলিস্তিনের গাজার জাবালিয়া উদ্বাস্তুশিবিরে ইসরায়েলের বিমান হামলায় ১৩ শিশুসহ অন্তত ৩৩ জন নিহত হয়েছেন। তাঁদের মধ্যে রয়েছেন একই পরিবারের মা–বাবা, সন্তান, নাতি-নাতনিসহ সব সদস্যও। গাজার স্থানীয় সময় আজ রোববার সকাল ছয়টায় উদ্বাস্তুশিবিরটিতে ওই হামলা চালানো হয়। প্রত্যক্ষদর্শীরা জানান, নিহত ব্যক্তিরা ওই শিবিরের বাসিন্দা। পূর্বসতর্কতামূলক কোনো বার্তা ছাড়াই ইসরায়েল উদ্বাস্তুশিবিরের একটি ভবনে এ হামলা চালায়। ওই সময় লোকজন ভবনের ভেতরে অবস্থান করছিলেন। প্রত্যক্ষদর্শীরা জানান, ভবনটিতে থাকা বাসিন্দাদের অনেকেই ছিলেন শিশু ও নারী। তাঁরা উত্তর গাজা থেকে ঘরবাড়ি হারিয়ে এখানে এসে আশ্রয় নিয়েছিলেন। গাজার বিভিন্ন এলাকা থেকে বাস্তুচ্যুত হয়ে আশ্রয়শিবিরে ঠাঁই নেওয়া সাধারণ মানুষও যে ইসরায়েলের বোমা হামলা থেকে বাঁচতে পারছেন না, এ ঘটনা তারই উদাহরণ। এদিকে গাজা উপত্যকায় ইসরায়েল ও ফিলিস্তিনি স্বাধীনতাকামী সংগঠন হামাসের মধ্যে যুদ্ধবিরতি প্রতিষ্ঠায় অগ্রগতি না হওয়ায় এ–সংক্রান্ত প্রচেষ্টায় মধ্যস্থতা করা থেকে সাময়িকভাবে সরে দাঁড়াচ্ছে কাতার। এক বিবৃতিতে কাতারের পররাষ্ট্র মন্ত্রণালয় এ তথ্য জানিয়ে বলেছে, নির্মম এ যুদ্ধের পরিসমাপ্তি ও বেসামরিক লোকজনের চলমান দুর্দশার অবসানে সংশ্লিষ্ট পক্ষগুলো যখন সদিচ্ছা ও আন্তরিকতা দেখাবে, তখনই আবার যুদ্ধবিরতি প্রতিষ্ঠার মধ্যস্থতায় ফিরবে তারা। বিস্তারিত উল্লেখ না করে পররাষ্ট্র মন্ত্রণালয় বলেছে, মধ্যস্থতা প্রচেষ্টাকে ব্ল্যাকমেল করার হাতিয়ার বানানোকে কাতার মেনে নেবে না। তারা বলেছে, গাজায় চলমান যুদ্ধকে বৈধতা দিতে ও সংকীর্ণ রাজনৈতিক স্বার্থ হাসিল করতে চলতি মধ্যস্থতা প্রচেষ্টার অপব্যবহার করা হচ্ছে। মন্ত্রণালয় আরও বলেছে, দোহায় হামাসের কার্যালয় নিয়ে গণমাধ্যমে যেসব খবর প্রকাশ করা হয়েছে, সেসব সঠিক নয়। তবে এ নিয়ে নির্দিষ্ট করে কিছু বলেনি মন্ত্রণালয়। এর আগে কাতার থেকে হামাসের নেতাদের সরিয়ে দিতে যুক্তরাষ্ট্রের তরফে আহ্বান জানানো হয়েছে এবং দোহা এ বার্তা সংগঠনটির কাছে পৌঁছে দিয়েছে বলে খবরে উল্লেখ করে বার্তা সংস্থা রয়টার্স ও এপি। এরপরই কাতারের পররাষ্ট্র মন্ত্রণালয় থেকে এ বিবৃতি দেওয়া হলো। তবে হামাস কর্মকর্তারা রয়টার্সকে বলেছেন, তাঁদের নেতাদের দেশটিতে আর স্বাগত জানানো হবে না, এমন কোনো বার্তা কাতারের কাছ থেকে তাঁরা পাননি।"
  },
  {
    "date_published": "2024-11-10T14:11:00",
    "date_modified": "2024-11-10T14:11:00",
    "author": "নিজস্ব প্রতিবেদক",
    "category": "জেলা",
    "tag": [
      "ব্রাহ্মণবাড়িয়া",
      "পুলিশ",
      "বিএনপি",
      "যুবলীগ",
      "চট্টগ্রাম বিভাগ"
    ],
    "title": "ব্রাহ্মণবাড়িয়ায় যুবলীগ নেতাকে ছাড়াতে পুলিশ ফাঁড়িতে বিএনপির নেতা-কর্মীরা",
    "url": "https://www.prothomalo.com/bangladesh/district/rfdnfeh8pe",
    "content": "ব্রাহ্মণবাড়িয়ার বিজয়নগরে যুবলীগের এক নেতাকে পুলিশের কাছ থেকে ছাড়িয়ে নিতে ধরনা দিয়েছেন বিএনপির নেতা–কর্মীরা। গতকাল শনিবার সন্ধ্যায় উপজেলার পাহাড়পুর ইউনিয়নের আউলিয়া বাজার পুলিশ ফাঁড়িতে যান তাঁরা। পরে রাতে ওই যুবলীগ নেতাকে ছেড়ে দেয় পুলিশ। ওই যুবলীগ নেতার নাম সেলিম মৃধা। তিনি পাহাড়পুর ইউনিয়ন যুবলীগের সহসভাপতি। নাশকতার অভিযোগে গতকাল সন্ধ্যা সাড়ে ছয়টার দিকে তাঁকে আটক করে আউলিয়া বাজার ফাঁড়িতে নিয়ে যায় পুলিশ। তখন ওই ফাঁড়িতে যান বিএনপির নেতা–কর্মীরা। তাঁদের সঙ্গে আওয়ামী লীগের নেতা–কর্মীরাও ছিলেন। রাত নয়টার দিকে সেলিম মৃধাকে বিজয়নগর থানায় নেওয়া হয়। তখন নেতা–কর্মীদের অনেকে থানায় যান। রাত একটার দিকে মুচলেকা নিয়ে সেলিম মৃধাকে ছেড়ে দেয় পুলিশ। প্রত্যক্ষদর্শী ও স্থানীয় সূত্রে জানা যায়, গতকাল সন্ধ্যায় সেলিম মৃধাকে আটক করে আউলিয়া বাজার ফাঁড়িতে নিয়ে যায় পুলিশ। এর পরপরই উপজেলার পাহাড়পুর ইউনিয়ন বিএনপির সভাপতি আবদুল মন্নাফ, জ্যেষ্ঠ সহসভাপতি ইয়াহিয়া খান ও সাধারণ সম্পাদক আবদুল হক, ইউনিয়ন বিএনপির সাবেক সাধারণ সম্পাদক শিশু মিয়া, ভিটি দাউদপুর ওয়ার্ড বিএনপির সভাপতি শামসু মিয়া, উপজেলা পরিষদ নির্বাচনে ভাইস চেয়ারম্যান পদে নির্বাচন করে উপজেলা যুবদলের সদস্যসচিবের পদ থেকে বহিষ্কার হওয়া লিটন মুন্সি, বিএনপি নেতা রেনু মিয়া, ইউনিয়ন যুবদলের সভাপতি সাইফুল ইসলাম ও সাধারণ সম্পাদক জাকির হোসেন, আওয়ামী লীগ নেতা আবদুল লতিফ, জাহের মিয়া প্রমুখ ওই পুলিশ ফাঁড়িতে যান। এ সম্পর্কে আজ সকালে পাহাড়পুর ইউনিয়ন বিএনপির সাধারণ সম্পাদক আবদুল হক প্রথম আলোকে বলেন, ‘তিনি (সেলিম মৃধা) ইংরেজির শিক্ষক। অনেক শিক্ষার্থী তাঁর কাছে পড়াশোনা করে। ২০০ থেকে ৩০০ মানুষ তাঁকে ছাড়িয়ে আনতে গিয়েছিল। আমাকেও যেতে হয়েছে। যুবলীগের কমিটিতে কীভাবে তাঁর নাম এসেছে, তিনি তা জানেন না। আপনারা এসব লেখালেখি কইরেন না।’ বিজয়নগর থানার ভারপ্রাপ্ত কর্মকর্তা (ওসি) রওশন আলী বলেন, এলাকার লোকজন বলেছেন, তিনি (সেলিম মৃধা) ভালো মানুষ ও শিক্ষক। তাঁর পক্ষে এলাকার শিক্ষকনেতারা এসে অনুরোধ করেছেন। কীভাবে যুবলীগের কমিটিতে তিনি এসেছেন, তা তিনি জানেন না। তাই তাঁকে ছেড়ে দেওয়া হয়েছে। এদিকে গতকাল রাতে উপজেলার নোয়াবাদী এলাকা থেকে সৈয়দ হোসেন (৭০) ও শাহ আলম (৫০) নামের দুজনকে গ্রেপ্তার করেছে পুলিশ। তাঁদের ছাড়িয়ে নিতে গতকাল বেলা ১১টার দিকে বিজয়নগর সিঙ্গারবিল ইউনিয়নের বিএনপি ও স্বেচ্ছাসেবক দলের নেতা–কর্মীরা বিজয়নগর থানায় আসেন। সিঙ্গারবিল ইউনিয়ন বিএনপির সভাপতি রেহান উদ্দিন ভূঁইয়া প্রথম আলোকে বলেন, ‘গতকাল রাতে পুলিশ ইউনিয়ন যুবলীগের সহসভাপতিকে ছেড়ে দিয়েছে। এদিকে বিএনপির দুই কর্মীকে পুলিশ ধরে এনেছে। তাঁরা ১৯৯০ সাল থেকে বিএনপির রাজনীতির সঙ্গে জড়িত‌‌। পুলিশ দাবি করেছে, আমার দুই কর্মী আওয়ামী লীগ করেন। তারা যদি এমন প্রমাণ দেখাতে পারে, আমার কিছু বলার নেই। কিন্তু যদি প্রমাণ না দেখাতে পারে, তাহলে আমাদের সবাইকে গ্রেপ্তার করে নিয়ে যেতে হবে।’"
  },
  {
    "date_published": "2024-11-10T14:20:04",
    "date_modified": "2024-11-10T14:20:04",
    "author": "জন গ্র্যাজিয়ানো",
    "category": "একটু থামুন",
    "tag": [
      "বিচিত্র খবর",
      "বিলিভ ইট অর নট"
    ],
    "title": "এই বিখ্যাত ব্যক্তি ওয়েডিং প্ল্যানারও ছিলেন",
    "url": "https://www.prothomalo.com/fun/m9reir8hu3",
    "content": ""
  },
  {
    "date_published": "2024-11-10T14:56:22",
    "date_modified": "2024-11-10T14:56:22",
    "author": "খেলা ডেস্ক",
    "category": "ক্রিকেট",
    "tag": [
      "পাকিস্তান ক্রিকেট দল",
      "অস্ট্রেলিয়া ক্রিকেট দল"
    ],
    "title": "২২ বছর পর অস্ট্রেলিয়ায় পাকিস্তানের সিরিজ জয়",
    "url": "https://www.prothomalo.com/sports/cricket/l46l6i3hn8",
    "content": "সে অনেক বছর আগের কথা। সাইম আইয়ুবের বয়স তখন ১ মাসও হয়নি। আর নাসিম শাহ তো জন্মই নেননি। পাকিস্তান দলে তখন খেলতেন ওয়াসিম আকরাম, সাঈদ আনোয়াররা। সেই ২০০২ সালের জুনে অস্ট্রেলিয়ার মাটিতে ওয়ানডে সিরিজ জিতেছিল পাকিস্তান। ২২ বছর পর আজ আবার পাকিস্তান দল অস্ট্রেলিয়ার মাটিতে সিরিজ জিতল। পার্থে সিরিজের শেষ ওয়ানডেতে অস্ট্রেলিয়াকে ৮ উইকেটে হারিয়ে ২-১ ব্যবধানে সিরিজ জিতেছে মোহাম্মদ রিজওয়ানের দল। অস্ট্রেলিয়ার মাটিতে সব সংস্করণ মিলিয়ে এটি পাকিস্তানের দ্বিতীয় সিরিজ জয়। টসে হেরে এই ম্যাচেও অস্ট্রেলিয়াকে আগে ব্যাটিংয়ে পাঠিয়েছিল পাকিস্তান। ৪ পেসারের তোপে ৩১.৫ ওভারে ১৪০ রান তুলতেই গুটিয়ে যায় স্বাগতিক অস্ট্রেলিয়া। আগের ম্যাচের রেকর্ড ভেঙে পাকিস্তানের বিপক্ষে ওয়ানডেতে এটাই এখন তাদের দলীয় সর্বনিম্ন। যে ম্যাচের ফল সাইম ও আবদুল্লাহ শফিকের ৮৪ রানের উদ্বোধনী জুটিতেই নিশ্চিত হয়ে যায়। সাইম করেন ৪২ রান, শফিক ৩৭। ১ রানের মধ্যে দুই ওপেনার ফিরলেও ৫৮ রানের অবিচ্ছিন্ন জুটি গড়ে পাকিস্তানকে জয়ের কাছে পৌঁছে দেন বাবর আজম ও মোহাম্মদ রিজওয়ান। ২০০২ সালেও পাকিস্তান সিরিজ জিতেছিল প্রথম ম্যাচে হারের পর। তবে একটা জায়গায় রিজওয়ানের দলের জয়টি আলাদা। এই সিরিজে পাকিস্তানের সামনে দাঁড়াতেই পারেনি অস্ট্রেলিয়া। প্রথম ম্যাচে মেলবোর্নে মাত্র ২০৩ রানে অলআউট হওয়ার পরও একপর্যায়ে ফেবারিট ছিল পাকিস্তানই। ১৮৫ রানেই অস্ট্রেলিয়ার ৮ উইকেট তুলে নিয়েছিল বোলাররা। আর দ্বিতীয় ম্যাচে মাত্র ১৬৩ রানেই অস্ট্রেলিয়াকে অলআউট করে দেন পাকিস্তানের পেসাররা। আজও ম্যাচ হয়েছে একতরফা। হ্যাঁ, দুই দলের শক্তিরও পার্থক্য আছে। অস্ট্রেলিয়া সিরিজ নির্ধারণী ম্যাচে আগের ঘোষণা অনুযায়ী স্টিভেন স্মিথ, মারনাস লাবুশেন, প্যাট কামিন্স, মিচেল স্টার্ক, জশ হ্যাজলউডদের বিশ্রাম দিয়েছে। যদিও ২০২৩ ওয়ানডে বিশ্বকাপের পর এই প্রথম সিরিজ খেলতে নামা পাকিস্তানও ছিল নতুন অধিনায়কের নেতৃত্বে পরীক্ষার অপেক্ষায়। পাকিস্তান এই সিরিজে খেলেছে ৪ জন বোলার নিয়ে। পঞ্চম বোলার হিসেবে কাজ চালানোর পরিকল্পনায় ছিলেন সাইম, সালমান আগারা। তবে তিন ম্যাচেই তাদের দ্বারস্থ খুব একটা হতে হয়নি। নতুন অধিনায়ক রিজওয়ানও খেলাটাকে ৫০ ওভারে নিয়ে যেতে চাননি। পেসারদের ধারাবাহিকভাবে বোলিং করিয়ে গেছেন। আজকের ম্যাচেও ৪ পেসার মিলেই বোলিং করেছেন ৩১.৫ ওভার। এই চার পেসারকে যেভাবে বুদ্ধিদীপ্তভাবে ব্যবহার করেছেন সেটা ধারাভাষ্য কক্ষ থেকে শুরু করে সামাজিক যোগাযোগমাধ্যমে বিশ্লেষকদের মন জুগিয়েছে। একটা উদাহরণও দেওয়া যেতে পারে। ২০২৩ বিশ্বকাপে হারিস রউফ পাওয়ার প্লেতে নিয়মিত বোলিং করেছেন। ওভারপ্রতি দিয়েছেন ৯.৪২ করে। নানা সমালোচনার পরও বাবর আজম তাকে পাওয়ার প্লেতে বোলিং করিয়ে গেছেন। রিজওয়ান সেটা করাননি, পুরো সিরিজে পাওয়ার প্লেতে রউফকে ১ ওভারও বোলিং করাননি। যে সিদ্ধান্ত কাজেও দিয়েছে। এই রউফই সিরিজের সেরা বোলার। ৩ ম্যাচে নিয়েছেন সর্বোচ্চ ১০ উইকেট। তাঁকে সঙ্গ দিয়েছেন অন্য পেসাররা—শাহিন আফ্রিদি নিয়েছেন ৮টি, নাসিম শাহ ৫টি, হাসনাইন ৩টি। অস্ট্রেলিয়ার বিপক্ষে এই সিরিজে পাকিস্তানের পেসাররা উইকেট নিয়েছেন ২৬টি, যা পাকিস্তানের হয়ে তিন ম্যাচের সিরিজে সর্বোচ্চ। ইংল্যান্ডের বিপক্ষে সর্বশেষ টেস্ট সিরিজের শেষ দুই ম্যাচে ৪০ উইকেটই নিয়েছিলেন পাকিস্তানের স্পিনাররা। এবার অস্ট্রেলিয়া সিরিজে সব উইকেটই নিলেন পেসাররা। ব্যাটসম্যানেরাও নিজেদের কাজটা করেছেন ভালোমতোই। দুই ওপেনার সাইম (১২৫) ও শফিক (১১৩) ছিলেন ছন্দে। পুরো সিরিজে আর কোনো ব্যাটসম্যান এক শ রানের ঘরে পৌঁছাতে পারেননি। ব্যাটসম্যানদের প্রসঙ্গ এসেছে যখন, অস্ট্রেলিয়ার ব্যাটসম্যানদের ভুলে যাওয়ার মতো রেকর্ডও উল্লেখ করতে হয়। সিরিজে অস্ট্রেলিয়ার কোনো ব্যাটসম্যান ফিফটি করতে পারেননি। দলটির ওয়ানডে ইতিহাসে কোনো দ্বিপক্ষীয় সিরিজে এমন ঘটনা এটাই প্রথম। সিরিজে তাঁদের ব্যাটিং গড় ১৬.৮৮। ঘরের মাঠে এটিও তাদের ইতিহাসে সর্বনিম্ন। বড় ক্রিকেটারদের অনুপস্থিতিতে জশ ইংলিস, মার্কাস স্টয়নিস, গ্লেন ম্যাক্সওয়েলদের বাড়তি দায়িত্ব নিতে হতো। সেটা তাঁরা করতে পারেননি। প্রথমবার অস্ট্রেলিয়াকে নেতৃত্ব দিতে নেমে ইংলিস করেছেন ৭ রান। স্টয়নিসের ব্যাট থেকে এসেছে ৮ রান। আর ম্যাক্সওয়েল মেরেছেন ডাক। এই সিরিজে হারিস রউফের ৯টি বল খেলেছেন ম্যাক্সওয়েল। আউট হয়েছেন ৩ বারই। আজ অস্ট্রেলিয়ার হয়ে সর্বোচ্চ রান করেছেন একজন পেসার—শন অ্যাবট। অ্যাবটের ৩০-এর সঙ্গে শেষের দিকের ব্যাটসম্যানের অবদানে ১৪০ করতে পেরেছে পেরেছে অস্ট্রেলিয়া। অ্যাবট সপ্তম উইকেট জুটিতে জাম্পার সঙ্গে ৩০ ও অষ্টম উইকেটে স্পেনসার জনসনের সঙ্গে ২২ রান যোগ করেন। আজ ৩টি করে উইকেট নিয়েছেন আফ্রিদি ও নাসিম। রউফ নিয়েছেন ২টি, হাসনাইন ১টি। অভিষেক ম্যাচেই কুপার কনোলি ফিরেছেন রিটায়ার্ড হার্ট হয়ে। সংক্ষিপ্ত স্কোর: অস্ট্রেলিয়া: ৩১.৫ ওভারে ১৪০/৯( অ্যাবট ৩০, শর্ট ২২, জাম্পা ১৩; আফ্রিদি ৩/৩২, নাসিম ৩/৫৪) পাকিস্তান: ২৬.৫ ওভারেই ১৪৩/২(সাইম ৪২, শফিক ৩২, রিজওয়ান ৩০*; মরিস ২/২৪) ফল: পাকিস্তান ৮ উইকেটে জয়ী সিরিজ: পাকিস্তান ২-১ ব্যবধানে জয়ী"
  },
  {
    "date_published": "2024-11-10T14:55:49",
    "date_modified": "2024-11-10T14:55:49",
    "author": "ওয়ালিউর রহমান",
    "category": "বাণিজ্য",
    "tag": [
      "চীন",
      "ডোনাল্ড ট্রাম্প",
      "বাংলাদেশ",
      "ভিয়েতনাম"
    ],
    "title": "‘ট্রাম্প ট্যারিফে’ ভুগবে চীন, লাভ ভিয়েতনামের, বাংলাদেশকে কী করতে হবে",
    "url": "https://www.prothomalo.com/business/ieomtp72dx",
    "content": "ডোনাল্ড ট্রাম্প যুক্তরাষ্ট্রের প্রেসিডেন্ট নির্বাচিত হওয়ার পর তাঁর সম্ভাব্য অর্থনৈতিক নীতিমালার সঙ্গে খাপ খাওয়াতে প্রস্তুতি নিতে শুরু করেছে সারা বিশ্ব। তিনি যে বাণিজ্যনীতি বাস্তবায়ন করবেন, তার মূল খুঁটি হবে ট্যারিফ বা শুল্ক। ঢাকায় ব্যবসায়ী ও বিশ্লেষকেরা মনে করেন, ট্রাম্পের এই নীতি বাংলাদেশের জন্য কিছু সুযোগ তৈরি করতে পারে, তবে দরকার প্রয়োজনীয় প্রস্তুতি নেওয়া। আগামী জানুয়ারিতে দায়িত্ব নিয়ে ডোনাল্ড ট্রাম্প তাঁর দ্বিতীয় মেয়াদ শুরু করবেন। তবে এর মধ্যে তিনি নিশ্চিত করেছেন যে যুক্তরাষ্ট্র আমদানি করে, এমন পণ্যের ওপর কমপক্ষে ১০ শতাংশ শুল্ক বসবে। কোনো কোনো দেশের জন্য এই শুল্ক ৬০ থেকে ১০০ শতাংশ পর্যন্ত হতে পারে। মূলত তিনি চীনকে লক্ষ্য করে বাণিজ্যযুদ্ধের যে অস্ত্র শানাচ্ছেন, তা ইতিমধ্যে ‘ট্রাম্প ট্যারিফ’ হিসেবে পরিচিতি পেয়েছে। চীনের বিরুদ্ধে বাণিজ্যযুদ্ধ ট্রাম্প শুরু করেছিলেন তাঁর প্রথম মেয়াদেই। ওই সময় তিনি শত শত কোটি ডলারের চীনা পণ্যের ওপর ২৫ শতাংশ পর্যন্ত শুল্ক আরোপ করেন। তাঁর নতুন দফায় চীনা পণ্যের ওপর শুল্কের হার নিশ্চিতভাবে আরও বাড়বে। দীর্ঘ সময় ধরে যুক্তরাষ্ট্রের জন্য চীন ছিল সস্তা পণ্যের সবচেয়ে বড় উৎস। এখন যুক্তরাষ্ট্রের আমদানিকারকেরা সস্তা পণ্যের খোঁজে বাকি বিশ্বের দিকে তাকাবে। সব যুদ্ধই শেষ পর্যন্ত কাউকে না কাউকে সুবিধা দেয়। ট্রাম্পের এই বাণিজ্যযুদ্ধে যেসব দেশ সুবিধা পেয়েছে, তাদের একটি ভিয়েতনাম। বাণিজ্যযুদ্ধের কারণে চীনকে নানা ফন্দিফিকির খুঁজতে হয়েছে। বিশ্বের বিভিন্ন দেশে তখন চীন তার বিনিয়োগ বাড়ায়, যেখানে থেকে সহজে মার্কিন বাজারে ঢোকা সম্ভব হয়। ঢাকায় যুক্তরাষ্ট্রের কর্মরত কোম্পানিগুলোর সংগঠন আমেরিকান চেম্বার অব কমার্সের (অ্যামচেম) সভাপতি সৈয়দ এরশাদ আহমেদ বলেন, ট্রাম্পের নীতির কারণে তাঁর প্রথম মেয়াদে সবচেয়ে বেশি লাভবান হয়েছে ভিয়েতনাম। কারণ, যুক্তরাষ্ট্রে বাজার ধরে রাখতে চীনের উৎপাদকেরা বিকল্প উপায় হিসেবে ভিয়েতনামে বিনিয়োগ বাড়ায়। চীনা বিভিন্ন কোম্পানি তাদের কারখানা ভিয়েতনামে নিয়ে আসে। জো বাইডেন প্রেসিডেন্ট নির্বাচিত হওয়ার পর চীনা পণ্যে শুল্ক আরোপের নীতি থেকে যুক্তরাষ্ট্র সরে আসেনি। ফলে বাইডেন প্রশাসনের সময়ও ভিয়েতনাম ছিল চীনা বিনিয়োগের অন্যতম প্রধান গন্তব্য। কারণ, বাণিজ্যের দিক থেকে ভিয়েতনাম মার্কিন বাজারে সুবিধা পেয়ে আসছিল। বহুজাতিক ব্যাংক এইচএসবিসির এক প্রতিবেদন অনুযায়ী, কেবল ২০২৩ সালেই ভিয়েতনামে ৪৫০ কোটি ডলার বিনিয়োগ করেছে চীন। এইচএসবিসির ওই প্রতিবেদনে বলা হয়েছে, ২০২২ সালের তুলনায় পরের বছরে ভিয়েতনামে চীনের বিনিয়োগ বেড়েছে ৭৭ দশমিক ৬ শতাংশ। ২০২৩ সালে ভিয়েতনামে যত বিদেশি বিনিয়োগ এসেছে, তার ২০ শতাংশের উৎস ছিল চীনের বড় বড় সব কোম্পানি। ডোনাল্ড ট্রাম্প প্রেসিডেন্ট নির্বাচিত হওয়ার পর ভিয়েতনাম আশা করছে, সম্ভাব্য উচ্চ শুল্ক এড়াতে চীনা কোম্পানিগুলো তাদের উৎপাদনব্যবস্থা বিদেশে নিয়ে যাবে এবং এ ক্ষেত্রে ভিয়েতনাম হবে তাদের অন্যতম পছন্দের গন্তব্য। নির্বাচনের পরের দিন, অর্থাৎ ৬ নভেম্বর ভিয়েতনামের বড় সব শিল্প প্লট বিক্রিকারী কোম্পানির শেয়ারের দাম এক দিনে সবচেয়ে বেশি বাড়ে। প্রথম মেয়াদে ডোনাল্ড ট্রাম্পের সুপরিচিত ‘চায়না প্লাস ১’ নীতির কারণে চীনের উৎপাদনব্যবস্থার একটি অংশ চলে গিয়েছিল ভিয়েতনাম, ভারত, মালয়েশিয়া ও থাইল্যান্ডে। প্রতিবেশী দেশ হওয়া ও সস্তা শ্রমের কারণে সবচেয়ে বেশি লাভবান হয় ভিয়েতনাম। চীনের কোম্পানিগুলো এখন সোলার, ব্যাটারি, ইলেকট্রিক গাড়ি ও খনিজ সম্পদের মতো খাতে বিপুল বিনিয়োগ করছে। চীনের বিনিয়োগকারীদের অনেকেই এখন দেশের বাইরে একটি উৎপাদনব্যবস্থা গড়ে তুলতে আগ্রহী। হ্যানয়ে আমেরিকান চেম্বারের নির্বাহী পরিচালক অ্যাডাম সিটকফ বার্তা সংস্থা রয়টার্সকে জানিয়েছেন, ভিয়েতনামের দেওয়া সুবিধার ব্যাপারে মার্কিন কোম্পানি ও বিনিয়োগকারীরা খুবই আগ্রহী। ট্রাম্প প্রশাসনের অধীন তা অব্যাহত থাকবে। সৈয়দ এরশাদ আহমেদ প্রথম আলোকে বলেন, বাংলাদেশে বিনিয়োগ আকর্ষণ করার নানা রকম চেষ্টা সত্ত্বেও কেন চীনের বিনিয়োগ তেমনভাবে পায়নি, তা খতিয়ে দেখা প্রয়োজন। এখানে বিনিয়োগ করার ক্ষেত্রে হরেক রকম সমস্যা আছে, সেগুলো সমাধানের দিকে সবার আগে নজর দিতে হবে। সবচেয়ে বেশি প্রয়োজন, যেসব বিদেশি বিনিয়োগকারী আছে, তাদের যত্ন নেওয়া। অর্থনৈতিক কূটনীতি করার ওপর জোর দেওয়ার পরামর্শ দিয়ে অ্যামচেমের সভাপতি আরও বলেন, ‘আমাদের দেশের ব্র্যান্ডিং দরকার। কমার্শিয়াল কাউন্সিলর হিসেবে বিদেশে বেসরকারি খাতের যোগ্য লোক পাঠানো উচিত। আগে আপনাকে নিজের দিকে নজর দিতে হবে। তা না হলে, আপনি ট্রাম্পের নীতি থেকে কোনো সুবিধা নিতে পারবেন না। ’ ডোনাল্ড ট্রাম্প যদি চীনের ব্যাপারে তাঁর শুল্কনীতি নিয়ে অগ্রসর হন, তাহলে বিশ্বের বৃহত্তম এই দুই অর্থনীতির বাণিজ্যযুদ্ধ সব দেশের বাজারকে অস্থিতিশীল করে তুলবে। বেশি ওলটপালট ঘটবে সম্ভবত এশিয়ার দেশগুলোতে। বিশ্লেষকেরা মনে করেন, চীনের ওপর অত্যন্ত উঁচু হারের শুল্কের কারণে আরেক দফা কারখানা স্থানান্তর ঘটবে। গবেষণা সংস্থা রিসার্চ অ্যান্ড পলিসি ইন্টিগ্রেশন ফর ডেভেলপমেন্টের (র‍্যাপিড) চেয়ারম্যান মোহাম্মদ আবদুর রাজ্জাক বলেন, চীন অথবা যেকোনো বিদেশি বিনিয়োগ আকৃষ্ট করার ক্ষেত্রে যে বাধাগুলো রয়েছে, সেগুলো দূর করতে বাংলাদেশ খুব বেশি অগ্রগতি অর্জন করতে পারেনি। সে কারণেই এ ক্ষেত্রে বড় ধরনের সংস্কার দরকার। মোহাম্মদ আবদুর রাজ্জাক আরও বলেন, ব্যবসা করার খরচ, নিয়ন্ত্রণব্যবস্থা, এক দরজায় সব সেবা দেওয়ার ব্যবস্থা করা, কারখানার জন্য জমি পাওয়া, বিভিন্ন পরিষেবা, বন্দরের সুবিধা, কাস্টমস, আমলাতন্ত্র, দুর্নীতি, বিরোধ নিষ্পত্তি ব্যবস্থা—এর সবকিছুই বিনিয়োগের সঙ্গে সম্পর্কিত ও সবকিছুতেই বাংলাদেশ অনেক পিছিয়ে আছে। বৈদেশিক মুদ্রার মজুত পরিস্থিতিও বিদেশি বিনিয়োগ আকৃষ্ট করার ক্ষেত্রে গুরুত্বপূর্ণ বলে মনে করেন র‍্যাপিড চেয়ারম্যান। প্রথম আলোকে তিনি বলেন, কোনো দেশের বৈদেশিক মুদ্রার রিজার্ভ যদি চাপে থাকে, তাহলে বিনিয়োগকারীরা আস্থা পান না। বাংলাদেশে রিজার্ভ পরিস্থিতির যদি উন্নতি না ঘটে, তাহলে বিদেশি বিনিয়োগ নিরুৎসাহিত হতে পারে।"
  },
  {
    "date_published": "2024-11-10T14:00:00",
    "date_modified": "2024-11-10T14:00:00",
    "author": "মো. জান্নাতুল নাঈম",
    "category": "জীবনযাপন",
    "tag": [
      "বুয়েট",
      "পুরস্কার",
      "সুখবর",
      "স্বপ্ন নিয়ে",
      "চিকিৎসা",
      "সফটওয়্যার"
    ],
    "title": "চিকিৎসা সহায়ক সফটওয়্যার বানিয়ে পুরস্কার পেল বুয়েট",
    "url": "https://www.prothomalo.com/lifestyle/g7oznpufkm",
    "content": "এক্স-রে রিপোর্ট পর্যবেক্ষণে রোগ নির্ণয় করেন ডাক্তার, বোঝেন অসুখের মাত্রা, সে অনুযায়ী পদক্ষেপ নেন। এ জন্য অবশ্য ডাক্তারের থাকতে হয় তাঁর বিশ্লেষণ সক্ষমতা। কিন্তু এই বিশ্লেষণের কাজটিই যদি কোনো সফটওয়্যার করে দেয়? চিকিৎসায় সহায়তা করবে, এমন এক মেশিন লার্নিং মডেলের নকশা করে আন্তর্জাতিক পুরস্কার জিতেছে বাংলাদেশ প্রকৌশল বিশ্ববিদ্যালয়ের (বুয়েট) শিক্ষার্থীদের দল অস্টিওঅ্যাসিস্ট। চিকিৎসাপ্রযুক্তি নিয়ে কাজ করা স্বনামধন্য প্রতিষ্ঠান মেডট্রনিক ও বায়োমেডিকেল ইঞ্জিনিয়ারিং সোসাইটি (বিএমইএস) এক হয়ে প্রতিবছর আয়োজন করে মেডট্রনিক বা বিএমইএস স্টুডেন্ট ডিজাইন কম্পিটিশন। বিএমইএসের বার্ষিক সভার একটি গুরুত্বপূর্ণ পর্ব এই প্রতিযোগিতা। যুক্তরাষ্ট্রের মেরিল্যান্ড রাজ্যের বাল্টিমোর শহরে গত ২৩ থেকে ২৬ অক্টোবর বসেছিল এবারের আসর। রসায়ন বা জীববিজ্ঞান, তড়িৎ বা কম্পিউটারবিজ্ঞান, যন্ত্র বা তড়িৎ এবং এআই বা এমএল ফর স্পোর্ট ইনজুরিজ অ্যান্ড অর্থোপেডিক কন্ডিশনস—এই চার বিভাগে পুরস্কার দেওয়া হয়। তার মধ্য শেষ বিভাগটি বিশেষ। এই ক্যাটাগরি অর্থাৎ এআই বা এমএল ফর স্পোর্ট ইনজুরিজ অ্যান্ড অর্থোপেডিক কন্ডিশনসে প্রথম পুরস্কার পেয়েছে বুয়েটের শিক্ষার্থীদের দল। দলে ছিলেন সাঈদ সাজ্জাদ ও ফারিহিন রহমান। দুজনই বায়োমেডিকেল প্রকৌশল বিভাগের চতুর্থ বর্ষের শিক্ষার্থী। বয়সের সঙ্গে সঙ্গে কিছু রোগ শরীরে বাসা বাঁধার আশঙ্কা বাড়তে থাকে। এর মধ্যে অস্টিওপোরোসিস অন্যতম। এটা একধরনের হাড়ের ক্ষয়রোগ। ক্যালসিয়াম ও মিনারেলের ঘাটতি এ রোগের কারণ। শিক্ষার্থীদের তৈরি সফটওয়্যারটি মূলত এক্স-রে রিপোর্ট পর্যবেক্ষণে এই রোগ নির্ণয়ে ডাক্তারকে সাহায্য করবে। তাই দলের নাম অস্টিওঅ্যাসিস্ট। বিষয়টা আরেকটু খুলে বললেন দলের সদস্য সাঈদ সাজ্জাদ, ‘আমাদের সফটওয়্যার একটি এক্স-রের ছবি থেকে অস্টিওপোরোসিস নির্ণয় করতে পারে। সাধারণত হাড়ের খনিজ ঘনত্বের পরিমাণ নির্ণয় করতে ডেক্সা স্ক্যান প্রয়োজন হয়। কিন্তু এই স্ক্যানের সুবিধা ঢাকার বাইরে খুবই কম। এমনকি ঢাকায়ও শুধু ভালো মানের হাসপাতালে এই ব্যবস্থা থাকে। তাই এ চিকিৎসাকে সহজ করতেই আমরা এই মেশিন লার্নিং মডেলটি তৈরি করেছি, যা একটি সাধারণ এক্স-রে থেকেই হাড়ের খনিজ ঘনত্বের মান জেনে যাবে।’ বাংলাদেশের জনমিতির ওপর ভিত্তি করে এই গবেষণা করা হয়েছে। মডেলটিকে প্রশিক্ষণ দিতে হাসপাতাল থেকে নিয়মিত ডেটা সংগ্রহ করেছেন শিক্ষার্থীরা। গত ২৬ জুলাই ছিল প্রতিযোগিতায় আবেদন করার শেষ দিন। ছাত্র-জনতার আন্দোলনের ওই সময়টায় টানা কয়েক দিন ইন্টারনেট বন্ধ রেখেছিল তৎকালীন সরকার। তাই আবেদন করা নিয়েও ছিল অনিশ্চয়তা। সেই অভিজ্ঞতা শোনালেন ফারিহিন রহমান। ‘সম্ভবত আবেদনের তারিখ শেষ হওয়ার আগের দিন ইন্টারনেট কিছুটা গতি ফিরে পায়। একদম শেষ দিনে গিয়ে আমরা পরিকল্পনা জমা দিই। ফাইনালের জন্য নির্বাচিত হয়েও এত কম সময়ের মধ্যে ভিসা পাওয়া নিয়ে দুশ্চিন্তা ছিল। ভাগ্যিস, জরুরি ভিসার আবেদনে সাড়া দিয়েছিল মার্কিন দূতাবাস। তাই সঠিক সময়ে প্রতিযোগিতায় যাওয়া সম্ভব হয়েছে।’ ২৫ অক্টোবর মূল প্রকল্প উপস্থাপনা ও প্রশ্নোত্তর পর্বের মধ্য দিয়ে শেষ হয় এই প্রতিযোগিতা। ফলাফলে দেখা যায়, অস্টিওঅ্যাসিস্ট প্রথম হয়েছে। প্রায় ৯০টি দলের মধ্যে ১২টি দলকে ফাইনালের জন্য আমন্ত্রণ জানানো হয়েছিল। এশিয়া মহাদেশের একমাত্র দল হিসেবে প্রতিযোগিতায় পুরস্কার জিতেছে বুয়েট। নিজেদের ক্যাটাগরিতে লড়তে হয়েছে দুটি মার্কিন দলের পিএইচডি ও এমডি শিক্ষার্থীদের বিপক্ষে। নানা বাধাবিপত্তি পেরিয়ে অবশেষে এ প্রতিযোগিতায় প্রথমবারের মতো জয় আসায় ভীষণ খুশি দলের দুই সদস্য। ভবিষ্যৎ পরিকল্পনা সম্পর্কে সাঈদ সাজ্জাদ বলেন, ‘আমাদের কাজ এখনো প্রোটোটাইপ পর্যায়ে আছে। লক্ষ্য হলো, এই সফটওয়্যারকে এমন পর্যায়ে নিয়ে যাওয়া, যেন রেডিওলজিস্ট ও অর্থোপেডিকসের বিশেষজ্ঞ ডাক্তারদের গ্রহণযোগ্যতা পায়।’ বিভিন্ন কারণে বাংলাদেশের একটা বড় অংশের মানুষের অস্টিওপোরোসিস রোগ ধরা পড়ে না। এই ব্যাপারটিও আমলে নিয়ে সবার সমান চিকিৎসা নিশ্চিতে কাজ করতে চায় দলটি। সুপারভাইজার হিসেবে দলটি সরাসরি তত্ত্বাবধান করেছেন বায়োমেডিকেল প্রকৌশল বিভাগের অধ্যাপক তৌফিক হাসান। তিনি বলেন, ‘এ ধরনের প্রতিযোগিতাগুলোয় সাধারণত যুক্তরাষ্ট্রের দলই বিজয়ী হয়। হাল না ছেড়ে আমরাও অনেক দিন ধরেই চেষ্টা চালিয়ে যাচ্ছিলাম। অবশেষে কাঙ্ক্ষিত ফল আসায় আমরা বেশ আনন্দিত। প্রতিযোগিতার বিশেষ ক্যাটাগরির বিষয় সাধারণত আমাদের সঙ্গে মেলে না। কিন্তু এবার সবই ঠিকঠাকভাবে মিলে গেছে।’ চিকিৎসাপ্রযুক্তি নিয়ে গত চার থেকে পাঁচ বছর কাজ করছেন এই অধ্যাপক ও তাঁর গবেষণা দলের সদস্যরা। এ বছর এপ্রিলেও স্বাস্থ্যসেবাবিষয়ক তিনটি আন্তর্জাতিক পুরস্কার জিতেছে অধ্যাপক তৌফিকের তিনটি দল। অস্টিওঅ্যাসিস্টকে সহযোগিতা করায় বিশ্ববিদ্যালয় প্রশাসনকে কৃতজ্ঞতা জানিয়েছে দলটি। পাশাপাশি দলের সাফল্যে বিভিন্নভাবে সহায়তার জন্য ডা. এ এস এম শহীদুল হোসেন, ডা. মাহবুবা শিরীন, আওসাফ রহমান, সৈয়দ সাদমান সাব্বির, মো. কাওসার আহমেদ, খাদিজাতুল কোবরা ও শওকত ওসমানকে ধন্যবাদ জানান তাঁরা।"
  },
  {
    "date_published": "2024-11-10T14:08:24",
    "date_modified": "2024-11-10T14:08:24",
    "author": "খেলা ডেস্ক",
    "category": "ক্রিকেট",
    "tag": [
      "ক্রিকেট রেকর্ড",
      "বয়সভিত্তিক ক্রিকেট",
      "ভারত ক্রিকেট দল"
    ],
    "title": "১২ ছক্কা ৪৬ চারে ৪২৬ রান, রেকর্ডে নাম লেখালেন যশবর্ধন",
    "url": "https://www.prothomalo.com/sports/cricket/tz4ivpr8m3",
    "content": "১২ ছক্কার সঙ্গে ৪৬টি চার, স্রেফ বাউন্ডারির সংখ্যাতেই ফিফটি করে ফেলেছেন তিনি। সব মিলে খেলেছেন ৪৬৩ বল, করেছেন কোয়াড্রপল সেঞ্চুরি—৪২৬ রান! মনে রাখার মতো এই ইনিংসটি খেলেছেন ভারতীয় ক্রিকেটার যশবর্ধন দালাল। অনূর্ধ্ব–২৩ সিকে নাইডু ট্রফিতে গতকাল শনিবার মুম্বাইয়ের বিপক্ষে ইনিংসটি খেলেন এই হরিয়ানা ওপেনার। সিকে নাইডু ট্রফি ভারতের বয়সভিত্তিক ক্রিকেটে প্রথম শ্রেণির শীর্ষ প্রতিযোগিতা। টুর্নামেন্টের ৫১ বছরের ইতিহাসে যশবর্ধনের ৪২৮–ই প্রথম কোয়াড্রপল সেঞ্চুরির ঘটনা। এর আগে সর্বোচ্চ ছিল গত মৌসুমে সৌরাষ্ট্রের বিপক্ষে উত্তর প্রদেশের ব্যাটসম্যান সামির রিজভীর ২৬৬ বলে ৩১২ রান। ইএসপিএন ক্রিকইনফোর খবরে বলা হয়েছে, হরিয়ানার গুরুগ্রাম ক্রিকেট গ্রাউন্ডে টসে হেরে ব্যাট করতে নেমে শুরুতেই বড় জুটি গড়েন হরিয়ানার দুই ওপেনার। যশবর্ধন ও অর্শ রাঙ্গার উদ্বোধনী জুটিতে ওঠে ৪১০ রান, যেখানে রাঙ্গার অবদান ১৫১। ওই সময় ২৪৩ রানে অপরাজিত থাকা যশবর্ধন পরে ৩০০, ৩৫০ ছাড়িয়ে ৪০০ রানের মাইলফলকও টপকে যান। ম্যাচের দ্বিতীয় দিনের বিকেলে যশবর্ধন মাঠ ছাড়েন ৪২৬ রানে অপরাজিত থেকে। হরিয়ানার রান দাঁড়ায় ৮ উইকেটে ৭৩২। যশবর্ধন এবারই প্রথম নন, এর আগে অনূর্ধ্ব–১৬ লিগে খেলার সময়ও বড় ইনিংস খেলে আলোড়ন তুলেছিলেন। ২০২১ সালের ডিসেম্বরে হরিয়ানা ক্রিকেট একাডেমির হয়ে খেলেছিলেন ২৩৭ রানের ইনিংস, যে ম্যাচে তাঁর দল জিতেছিল ৩৬৮ রানের বড় ব্যবধানে।"
  },
  {
    "date_published": "2024-11-10T13:16:02",
    "date_modified": "2024-11-10T13:16:02",
    "author": "প্রতিনিধি",
    "category": "জেলা",
    "tag": [
      "শিশু",
      "সিলেট বিভাগ",
      "হত্যা",
      "সিলেট",
      "কানাইঘাট"
    ],
    "title": "ডোবায় পুঁতে রাখা শিশু মুনতাহার লাশ পুকুরে ফেলতে যান প্রতিবেশী নারী: পুলিশ",
    "url": "https://www.prothomalo.com/bangladesh/district/x7at3n7cmg",
    "content": "সিলেটের কানাইঘাট থেকে নিখোঁজ হওয়া শিশু মুনতাহা আক্তারের (৫) লাশ উদ্ধারের পর চাঞ্চল্যকর তথ্য দিয়েছে পুলিশ। পুলিশের এক কর্মকর্তা প্রথম আলোকে বলেন, শিশুটির লাশ মূলত ডোবায় কাদার মধ্যে পুঁতে রাখা ছিল। সন্দেহভাজন এক তরুণী আটক হওয়ার পর তাঁর মা ঘটনাকে অন্য রূপ দিতে লাশ ডোবা থেকে তুলে আজ রোববার ভোরে শিশুটির বাড়ির পাশে একটি পুকুরে ফেলে আসতে যান। তবে পথে স্থানীয় লোকজনের হাতে আটক হন ওই নারী। আটক ওই নারীর নাম আলিফজান (৫৫)। তিনি কানাইঘাট সদর উপজেলার বীরদল ভাড়ারিফৌদ গ্রামের বাসিন্দা। আর শিশু মুনতাহা একই গ্রামের শামীম আহমদের মেয়ে। শিশুটি ৩ নভেম্বর নিখোঁজ হয়। আজ ভোর চারটার দিকে তার লাশ উদ্ধার করে পুলিশ। শিশুটির লাশ উদ্ধারের পর স্থানীয় বিক্ষুব্ধ লোকজন আলিফজানের বাড়ি ভাঙচুর করে তাতে আগুন দেন। পরে এসে পুলিশ তাঁদের নিবৃত্ত করে। পুলিশ বলছে, লাশ উদ্ধারের সময় শিশু মুনতাহার শরীরে কাদা লেগে ছিল। গলায় রশিজাতীয় কিছু প্যাঁচানো ছিল। এতে সন্দেহ করা হচ্ছে, গলায় রশিজাতীয় কিছু দিয়ে পেঁচিয়ে শ্বাসরোধে তাকে হত্যা করা হয়েছে। স্থানীয় লোকজন ও পুলিশের সঙ্গে কথা বলে জানা গেছে, ৩ নভেম্বর বিকেল থেকে নিখোঁজ ছিল মুনতাহা। বিভিন্নভাবে খোঁজ করেও পাওয়া যাচ্ছিল না তাকে। সর্বশেষ শিশুটিকে উদ্ধারের জন্য পুরস্কারও ঘোষণা করা হয়। এর মধ্যে পুলিশ গতকাল শনিবার রাতে প্রতিবেশী শামীমা বেগম ওরফে মর্জিনা (২৫) নামের এক তরুণীকে আটক করে থানায় নিয়ে যায়। মুনতাহাকে প্রাইভেটও পড়াতেন শামীমা। শামীমের বাড়িতে তাঁর মা আলিফজান ও বৃদ্ধ নানি থাকেন। সিলেটের সহকারী পুলিশ সুপার (কানাইঘাট সার্কেল) অলক কান্তি শর্মা প্রথম আলোকে বলেন, মুনতাহা নিখোঁজের ঘটনায় গতকাল রাতে জিজ্ঞাসাবাদের জন্য প্রতিবেশী শামীমাকে থানায় নিয়ে যায় পুলিশ। মেয়েকে আটকের পর শামীমার মা মনে করেছিলেন, পুলিশ সবকিছু জেনে গেছে। এ জন্য রাতেই ডোবায় পুঁতে রাখা মুনতাহার লাশ তুলে পুকুরে ফেলার চেষ্টা করেছিলেন। কিন্তু প্রতিবেশীরা বিষয়টি বুঝতে পেরে পুকুরে লাশ ফেলে দেওয়ার আগেই তাঁকে আটক করে। এ সময় শিশুটিকে নিজের কোল থেকে মাটিতে ফেলে দিয়েছিলেন আলিফজান। পরে খবর পেয়ে পুলিশ ঘটনাস্থলে গিয়ে লাশ উদ্ধার করে ও আলিফজানকে আটক করে। পুলিশ কর্মকর্তা অলক কান্তি শর্মা বলেন, এ ঘটনায় আটক আলিফজান ও শামীমাকে জিজ্ঞাসাবাদ করা হচ্ছে। প্রাথমিকভাবে তাঁরা বলেছেন, মুনতাহার বাবার সঙ্গে তাঁদের বিরোধ আছে। তবে কী নিয়ে বিরোধ, তা জানা যায়নি। নিহত শিশু মুনতাহার লাশ ময়নাতদন্তের জন্য সিলেট এম এ জি ওসমানী মেডিকেল কলেজ হাসপাতালে পাঠানো হয়েছে। ৩ নভেম্বর সকালে বাবার সঙ্গে স্থানীয় একটি ওয়াজ মাহফিল থেকে বাড়ি ফিরে প্রতিবেশী শিশুদের সঙ্গে খেলা করতে গিয়েছিল মুনতাহা। কিন্তু বিকেল হলেও বাড়ি না ফেরায় খোঁজ নিতে গিয়ে মুনতাহার আর সন্ধান পাওয়া যায়নি। শিশুটি নিখোঁজের পর থেকে পরিবার দাবি করে আসছিল, পরিকল্পিতভাবে মুনতাহাকে অপহরণ করা হয়েছে। নিখোঁজের ঘটনায় কানাইঘাট থানায় একটি সাধারণ ডায়েরিও (জিডি) করেছিল তারা। শিশুটিকে খুঁজে পেতে পুরস্কারও ঘোষণা করেছিল পরিবার। তবে সবকিছুর শেষে আজ ভোরে শিশুটির লাশ পাওয়া গেল।"
  },
  {
    "date_published": "2024-11-10T14:00:00",
    "date_modified": "2024-11-10T14:00:00",
    "author": "শিশির মোড়ল",
    "category": "বাংলাদেশ",
    "tag": [
      "বিশেষ সংবাদ",
      "টিকা",
      "স্বাস্থ্য"
    ],
    "title": "নষ্ট হওয়ার ঝুঁকিতে টিকা সংরক্ষণ যন্ত্র",
    "url": "https://www.prothomalo.com/bangladesh/indwrbo9v7",
    "content": "সাতটি জেলায় টিকা সংরক্ষণের মূল্যবান সামগ্রী পড়ে আছে। সম্প্রসারিত টিকাদান কর্মসূচির (ইপিআই) কর্মকর্তাদের অলসতায় ‘ওয়াক-ইন-কোল্ড রুম’ নামের এই সামগ্রী স্থাপন করা হচ্ছে না। পড়ে থাকায় এগুলো নষ্ট হওয়ার ঝুঁকি বাড়ছে। টিকাবিষয়ক বৈশ্বিক উদ্যোগ গ্যাভির আর্থিক সহায়তায় এই সাতটি ওয়াক-ইন-কোল্ড রুম বাংলাদেশকে সরবরাহ করেছে ইউনিসেফ। ফেনী, নাটোর, চুয়াডাঙ্গা, রাজবাড়ী, মুন্সিগঞ্জ, চাঁপাইনবাবগঞ্জ ও পিরোজপুর—এই সাত জেলায় একটি করে কোল্ড রুম পাঠানো হয়েছে গত এপ্রিলে। কিন্তু সেগুলো স্থাপন বা ইনস্টল করা হয়নি। কোল্ড রুম টিকা সংরক্ষণের জন্য বড় আকারের একটি সামগ্রী। বলা যায়, বড় আকারের রেফ্রিজারেটর। এর মধ্যে একসঙ্গে ১০ লাখ টিকা রাখা যায়। তাপনিয়ন্ত্রণের বিশেষ ব্যবস্থা আছে। এর সঙ্গে বেশ কিছু স্পর্শকাতর সূক্ষ্ম যন্ত্র ও যন্ত্রাংশ আছে। প্রশিক্ষিত যন্ত্রবিদ বা প্রকৌশলীরা ‘ওয়াক-ইন-কোল্ড রুম’ স্থাপন করেন। জেলা পর্যায়ে এ ধরনের প্রকৌশলী নেই। সাধারণত ইপিআইয়ের ঢাকা কেন্দ্রীয় কার্যালয় থেকে প্রকৌশলী গিয়ে এ ধরনের সামগ্রী বা যন্ত্র স্থাপন করে দেন। চাঁপাইনবাবগঞ্জ জেলার সিভিল সার্জন এস এম মাহমুদুর রশিদ প্রথম আলোকে বলেন, ‘আমরা স্থানীয়ভাবে কোল্ড রুম স্থাপন করতে পারব না, সেই সক্ষমতা নেই। এর জন্য ঢাকা থেকে ইঞ্জিনিয়ার আসতে হবে।’ ফেনীর সিভিল সার্জন জানেন না ঠিক কোন কারণে তাঁর জেলায় কোল্ড রুম স্থাপন করা হয়নি। ইপিআইয়ের কর্মসূচি ব্যবস্থাপক শাহাবুদ্দিন ৮ নভেম্বর প্রথম আলোকে বলেন, তিনি মনে করতে পারেন না ঠিক কোন কারণে কোল্ড রুমগুলো স্থাপন করা হয়নি। জানার পর তিনি ব্যবস্থা নেবেন। ইপিআই ও দাতাদের সূত্রে জানা গেছে, ইপিআই ২০২৩ সালে টিকার ব্যাপারে সহায়তা করার জন্য ইউনিসেফকে অনুরোধ জানায়। তারা সাতটি জেলায় অবকাঠামো নির্মাণ, অবকাঠামো সংস্কারসহ সাতটি কোল্ড রুম স্থাপনের কথা বলে। ইউনিসেফ গ্যাভির আর্থিক সহায়তায় তিনটি জেলায় নতুন অবকাঠামো নির্মাণ করে ও বাকি চারটি জেলায় সংস্কার করে। পাশাপাশি ফিনল্যান্ড থেকে সাতটি কোল্ড রুম আনা হয়। প্রতিটি কোল্ড রুমের জন্য খরচ হয় ১ কোটি ৩৫ লাখ টাকা। এগুলো এ বছর মার্চে চট্টগ্রাম বন্দরে পৌঁছায় এবং এপ্রিলে সাতটি জেলায় তা পৌঁছে যায়। কিন্তু এর পর থেকে সেগুলো পড়ে আছে। এর মধ্যে ইউনিসেফের পক্ষ থেকে এগুলো স্থাপন করার জন্য একাধিকবার চিঠি দেওয়া হয়েছে ইপিআই কর্তৃপক্ষকে। কিন্তু ইপিআই কোনো উদ্যোগ নিচ্ছে না। ইউনিসেফের চিঠির কথাও মনে করতে পারেননি ইপিআইয়ের কর্মসূচি ব্যবস্থাপক। স্বাস্থ্য মন্ত্রণালয় বা স্বাস্থ্য অধিদপ্তর যন্ত্র কেনার পর সেগুলো পড়ে থাকার বহু নজির আছে। ঠিক সময়ে বাক্স না খোলায় যন্ত্র ব্যবহারের উপযোগী থাকে না। অনেক সময় ‘ওয়ারেন্টি পিরিয়ড’ শেষ হয়ে যায়। স্বাস্থ্য খাতে এ ধরনের অবহেলা, অনিয়ম, দুর্নীতির অভিযোগ দীর্ঘদিনের। এ ব্যাপারে নাগরিক সংগঠন সুস্বাস্থ্যের বাংলাদেশ ফোরামের আহ্বায়ক কাজী সাইফউদ্দীন বেননূর প্রথম আলোকে বলেন, বাংলাদেশের জন্য দেওয়া গ্যাভির টিকা ফ্রিজগুলো (ওয়াক-ইন-কোল্ড রুম) কেন ব্যবহার করা হচ্ছে না, ফেলে রেখে নষ্ট করা হচ্ছে, এর পেছনে কোনো দুরভিসন্ধি বা গাফিলতি আছে কি না, তা অনুসন্ধান করে দায়ী ব্যক্তিদের শনাক্ত করা প্রয়োজন। কেউ যদি দায়ী হয়ে থাকেন, তাঁর বিরুদ্ধে ব্যবস্থা নিতে হবে। সবচেয়ে বড় কথা, এগুলোকে এখনই সক্রিয় করে কাজে লাগাতে হবে। [প্রতিবেদন তৈরিতে সহায়তা করেছেন প্রতিনিধি, চাঁপাইনবাবগঞ্জ ও ফেনী]"
  },
  {
    "date_published": "2024-11-10T13:32:12",
    "date_modified": "2024-11-10T13:32:12",
    "author": "তথ্যসূত্র:",
    "category": "উচ্চশিক্ষা",
    "tag": [
      "কানাডা",
      "ভারত",
      "ভিসা",
      "চীন",
      "শিক্ষা",
      "উচ্চশিক্ষা"
    ],
    "title": "ভারত-চীন–পাকিস্তানসহ ১৪ দেশের শিক্ষার্থীদের দুঃসংবাদ দিল কানাডা",
    "url": "https://www.prothomalo.com/education/higher-education/f2qz2hhr28",
    "content": "বিশ্বের ১৪টি দেশের শিক্ষার্থীদের বিশেষ ভিসা কর্মসূচি ফাস্ট ট্র্যাক স্টাডি ভিসা (স্টুডেন্ট ডিরেক্ট স্ট্রিম) প্রোগ্রাম বন্ধের ঘোষণা দিয়েছে কানাডা। আবাসন ও সম্পদের সংকটের কথা জানিয়ে দেশটি এ কথা জানিয়েছে। তবে সব দেশের শিক্ষার্থীদের সমান সুযোগ দেওয়ায় বিশ্বাসী বলেও দেশটি জানিয়েছে। ১৪টি দেশের মধ্যে অন্যতম দেশগুলো হলো ভারত, পাকিস্তান, ব্রাজিল, চীন, কলম্বিয়া, কোস্টারিকা, মরক্কো, পেরু, ফিলিপাইন ও ভিয়েতনাম। এসব দেশের শিক্ষার্থীদের জন্য বিশেষ ভিসা কর্মসূচি বন্ধ করে দিয়েছে কানাডা। ২০১৮ সালে এসব দেশের শিক্ষার্থীদের সহজ ও দ্রুত ভিসা প্রক্রিয়ার জন্য স্টুডেন্ট ডিরেক্ট স্ট্রিম ভিসা (এসডিএস) ভিসা প্রোগ্রাম চালু করা হয়েছিল। কানাডার অভিবাসন, শরণার্থী ও নাগরিকত্ববিষয়ক সংস্থা (আইআরসিসি) গত শুক্রবার জানিয়েছে, এসডিএস ভিসা কার্যক্রম বন্ধ করা হলো। আবাসন ও সম্পদের সংকটের কারণেই এমন সিদ্ধান্ত নেওয়া হয়েছে। তবে সব দেশের শিক্ষার্থীদের সমান সুযোগ দেওয়ায় বিশ্বাসী বলেও বিজ্ঞপ্তিতে জানানো হয়েছে। এসডিএস ভিসা বন্ধের প্রভাব পড়তে পারে কানাডায় পড়তে আসা আন্তর্জাতিক শিক্ষার্থীদের ওপর। স্টুডেন্ট ডিরেক্ট স্ট্রিমের মাধ্যমে ভিসায় আবেদন করার ক্ষেত্রে সময় কম লাগত এবং অ্যাপ্রুভাল রেটও বেশি থাকত। এই স্কিমের আওতায় ৮ নভেম্বর বেলা দুইটা পর্যন্ত প্রাপ্ত আবেদনগুলো গ্রহণ করা হবে। এরপর সব আবেদন নিয়মিত স্টাডি পারমিটের অধীন প্রক্রিয়া করা হবে। এর আগে গত ১ নভেম্বর থেকে পোস্টগ্র্যাজুয়েশন ওয়ার্ক পারমিটের (পিজিডব্লিউপি) সংশোধিত নতুন নিয়ম ঘোষণা করেছে কানাডার অভিবাসন, শরণার্থী ও নাগরিকত্ববিষয়ক সংস্থা (আইআরসিসি)। এ নিয়মে বিদেশি শিক্ষার্থী, বিশেষ করে কলেজ স্নাতক শিক্ষার্থীদের জন্য ব্যাপক পরিবর্তন এসেছে। যেসব শিক্ষার্থী আগামী ১ নভেম্বরের আগে স্টাডি পারমিটের জন্য আবেদন করেছেন বা পেয়েছেন, তাঁরা বিদ্যমান নিয়মের অধীনে পোস্টগ্র্যাজুয়েশন ওয়ার্ক পারমিটের যোগ্য হবেন। আর যাঁরা এই সময়ের সময়ে বা তার পরে আবেদন করেছেন, তাঁদের ক্ষেত্রে নতুন নিয়ম প্রযোজ্য হবে। নতুন এই নিয়মে কলেজ ও নন-ডিগ্রি প্রোগ্রাম থেকে স্নাতকদের জন্য সুযোগ থাকবে। আইআরসিসি নিশ্চিত করেছে, বিশ্ববিদ্যালয়ের স্নাতক ডিগ্রিধারীরা পড়াশোনার ক্ষেত্রের ওপর ভিত্তি করে কোনো সীমাবদ্ধতা ছাড়াই তিন বছর পর্যন্ত পোস্টগ্র্যাজুয়েশন ওয়ার্ক পারমিটের যোগ্য থাকবেন। আর কলেজ স্নাতকদের জন্য কিছু প্রোগ্রামে নতুন নিয়মের অধীনে যোগ্যতা অর্জন করতে হবে। এদিকে গত সেপ্টেম্বর মাসেই কানাডার প্রধানমন্ত্রী জাস্টিন ট্রুডো বলেছিলেন, এই বছর থেকে স্টুডেন্ট পারমিট ৩৫ শতাংশ কমিয়ে দেওয়া হচ্ছে। পরবর্তী সময়ে আরও ১০ শতাংশ ভিসার হার কমবে। ১ নভেম্বর থেকে কলেজ প্রোগ্রামের স্নাতকদের অবশ্যই পোস্টগ্র্যাজুয়েশন ওয়ার্ক পারমিটের যোগ্যতা অর্জনের জন্য নির্ধারিত বিষয়ে পড়াশোনা শেষ করতে হবে। আইআরসিসি নির্ধারিত ৯৬৬টি প্রোগ্রাম তালিকাভুক্ত করেছে। এর মধ্যে কৃষি ও কৃষিখাদ্য; স্বাস্থ্যসেবা; সায়েন্স, টেকনোলজি, ইঞ্জিনিয়ারিং অ্যান্ড ম্যাথমেটিক্স (স্টেম); স্কিলড ট্রেড এবং ট্রান্সপোর্টেশন-এই পাঁচ বিষয় তালিকাভুক্ত প্রোগ্রামগুলোকে কভার করবে। বিদেশি শিক্ষার্থীদের কাছে ঐতিহ্যগতভাবে জনপ্রিয় ক্ষেত্র যেমন ট্যুরিজম, হসপিটালিটি ও বিজনেস স্টাডিজ বিষয়গুলো এই তালিকায় রাখা হয়নি। এতে কানাডায় কাজের সুযোগ খুঁজছেন, এমন উল্লেখযোগ্য সংখ্যক বিদেশি শিক্ষার্থীর ওপর নেতিবাচক প্রভাব পড়বে বলে ধারণা করা হচ্ছে। পোস্টগ্র্যাজুয়েশন ওয়ার্ক পারমিটের যোগ্যতা সীমিত করার সিদ্ধান্ত শিক্ষাপ্রতিষ্ঠানগুলোর মধ্যে উদ্বেগের সৃষ্টি করেছে। বিশেষ করে বিদেশি শিক্ষার্থী, যারা এখন পড়াশোনার বিষয়গত কারণে অযোগ্য বলে বিবেচিত, তারা সবচেয়ে বেশি উদ্বেগের মধ্যে আছে। ওল্ডস কলেজের রিক্রুটমেন্ট অ্যান্ড ইন্টারন্যাশনালের ডিরেক্টর কারেন ড্যান্সি লিংকডইনে বলেন, তালিকায় হসপিটালিটি বিশেষভাবে অনুপস্থিত। এটি গ্রামীণ, প্রত্যন্ত অঞ্চলসহ স্থানীয়দের জন্য বিপর্যয়কর হবে। বিশেষ করে সেই সব বিদেশি শিক্ষার্থী, যাঁরা এই কলেজে পড়াশোনা করছেন। পড়াশোনার প্রয়োজনীয়তার পাশাপাশি পোস্টগ্র্যাজুয়েশন ওয়ার্ক পারমিটের জন্য আবেদনকারী আন্তর্জাতিক শিক্ষার্থীদের অবশ্যই নির্দিষ্ট ভাষার প্রয়োজনীয়তা পূরণ করতে হবে। আবেদনকারীদের অনুমোদিত ভাষা পরীক্ষার মাধ্যমে ইংরেজি বা ফরাসি ভাষায় তাঁদের দক্ষতার প্রমাণ করতে হবে। বিশ্ববিদ্যালয়ের স্নাতকদের জন্য ইংরেজিতে কানাডিয়ান ল্যাঙ্গুয়েজ বেঞ্চমার্কস (সিএলবি) ৭ বা ফরাসি ভাষায় তার সমমান নিভেক্স দ্য কমপিটেন্স লিঙ্গুইস্টিকস কানাডিয়ান (এনসিএলসি) স্কোর ৭ থাকতে হবে। কলেজ স্নাতকদের চারটি ভাষার ক্ষেত্রে (পড়া, লেখা, শোনা এবং কথা বলা) অবশ্যই সিএলবি স্কোর ৫ বা এনসিএলসি স্কোর ৫-এর যেকোনো একটি পূরণ করতে হবে। নতুন এই নিয়মে পড়াশোনা শেষে ওয়ার্ক পারমিটের জন্য যোগ্য বিদেশি শিক্ষার্থীদের সংখ্যা উল্লেখযোগ্যভাবে হ্রাস হবে বলে আশা করা হচ্ছে। দ্য টরন্টো স্টারের একটি প্রতিবেদনে বলা হয়েছে, চলতি বছরের প্রথমার্ধে ১ লাখ ৫ হাজারের বেশি শিক্ষার্থীকে পোস্টগ্র্যাজুয়েশন ওয়ার্ক পারমিট দেওয়া হয়েছে। এর মধ্যে কলেজ প্রোগ্রামের স্নাতকদের ৬৪ শতাংশ এই সুযোগ পেয়েছেন। শুধু বিজনেস স্টাডিজের ৪২ শতাংশ স্নাতক এই সুযোগ পেয়েছেন ৪২ শতাংশ আর স্টেমের সবগুলো ক্ষেত্র থেকে এই সুযোগ পেছেন ৩৭ শতাংশ শিক্ষার্থী। এবার নতুন নিয়মের আওতায় এই স্নাতকদের একটি উল্লেখযোগ্য অংশ, বিশেষ করে যাঁরা বিজনেস স্টাডিজ ও তালিকার বাইরে থাকা ক্ষেত্রগুলোতে পড়াশোনা করছেন, তাঁরা ওয়ার্ক পারমিটের জন্য যোগ্যতা অর্জন করতে পারবেন না।"
  },
  {
    "date_published": "2024-11-10T13:16:11",
    "date_modified": "2024-11-10T13:16:11",
    "author": "প্রথম আলো ডেস্ক",
    "category": "নিয়োগ",
    "tag": [
      "নিয়োগ",
      "চাকরিবাকরি",
      "ক্যারিয়ার",
      "সরকারি চাকরি"
    ],
    "title": "পায়রা তাপবিদ্যুৎকেন্দ্রে একাধিক পদে চাকরি, লাগবে না অভিজ্ঞতা, দ্রুত আবেদন করুন",
    "url": "https://www.prothomalo.com/chakri/employment/v2exdhzwkb",
    "content": "বাংলাদেশ-চায়না পাওয়ার কোম্পানি লিমিটেড (বিসিপিসিএল) (নর্থ ওয়েস্ট পাওয়ার জেনারেশন কোম্পানি লিমিটেড ও সিএমসির যৌথ উদ্যোগের প্রতিষ্ঠান) জনবল নিয়োগের আবেদন শেষ হচ্ছে আগামী বৃহস্পতিবার। এ প্রতিষ্ঠানে তিন ক্যাটাগরির পদে চুক্তিভিত্তিতে ১৫ জনকে নিয়োগ দেওয়া হবে। আগ্রহী প্রার্থীদের অনলাইনে আবেদন করতে হবে। পদসংখ্যা: ৫ যোগ্যতা: স্বীকৃত বিশ্ববিদ্যালয় থেকে মেকানিক্যাল ইঞ্জিনিয়ারিংয়ে বিএসসি ডিগ্রি থাকতে হবে। জিপিএ-৫-এর স্কেলে ৩.৫০ ও সিজিপিএ-৪-এর স্কেল ৩.০০ থাকতে হবে। ইংরেজি ভাষায় সাবলীল হতে হবে এবং কম্পিউটার চালনায় দক্ষতা থাকতে হবে। বয়স: ২০২৪ সালের ২৪ অক্টোবর সর্বোচ্চ ৩০ বছর। কর্মস্থল: পায়রা তাপবিদ্যুৎকেন্দ্র, কলাপাড়া, পটুয়াখালী। চাকরির ধরন: চুক্তিভিত্তিক বেতন: মূল বেতন ৫৪,৬০০ টাকা। সুযোগ-সুবিধা: বাসাভাড়া, পাওয়ার হাউস ভাতা, স্বাস্থ্য সুবিধা, উৎসব বোনাস, ফ্রিঞ্জ বেনিফিট, গ্র্যাচুইটিসহ অন্যান্য সুবিধা দেওয়া হবে। পদসংখ্যা: ৭ যোগ্যতা: স্বীকৃত পলিটেকনিক ইনস্টিটিউট থেকে মেকানিক্যাল/পাওয়ার/রেফ্রিজারেশন অ্যান্ড এয়ার কন্ডিশনিং/অটোমোবাইল ইঞ্জিনিয়ারিংয়ে ডিপ্লোমা থাকতে হবে। জিপিএ-৫-এর স্কেলে ৩.৫০ ও সিজিপিএ-৪-এর স্কেল ৩.০০ থাকতে হবে। ইংরেজি ভাষায় সাবলীল হতে হবে এবং কম্পিউটার চালনায় দক্ষতা থাকতে হবে। বয়স: ২০২৪ সালের ২৪ অক্টোবর সর্বোচ্চ ৩০ বছর। কর্মস্থল: পায়রা তাপবিদ্যুৎকেন্দ্র, কলাপাড়া, পটুয়াখালী। চাকরির ধরন: চুক্তিভিত্তিক বেতন: মূল বেতন ৪২,০০০ টাকা। সুযোগ-সুবিধা: বাসাভাড়া, পাওয়ার হাউস ভাতা, স্বাস্থ্যসুবিধা, উৎসব বোনাস, ফ্রিঞ্জ বেনিফিট, গ্র্যাচুইটিসহ অন্যান্য সুবিধা দেওয়া হবে। পদসংখ্যা: ৩ যোগ্যতা: স্বীকৃত পলিটেকনিক ইনস্টিটিউট থেকে ইলেকট্রিক্যাল/ইলেকট্রনিক্স/ইনস্ট্রুমেন্টেশন অ্যান্ড প্রসেস কন্ট্রোল ইঞ্জিনিয়ারিংয়ে ডিপ্লোমা থাকতে হবে। জিপিএ-৫-এর স্কেলে ৩.৫০ ও সিজিপিএ-৪-এর স্কেল ৩.০০ থাকতে হবে। ইংরেজি ভাষায় সাবলীল হতে হবে এবং কম্পিউটার চালনায় দক্ষতা থাকতে হবে। বয়স: ২০২৪ সালের ২৪ অক্টোবর সর্বোচ্চ ৩০ বছর। কর্মস্থল: পায়রা তাপবিদ্যুৎকেন্দ্র, কলাপাড়া, পটুয়াখালী। চাকরির ধরন: চুক্তিভিত্তিক বেতন: মূল বেতন ৪২,০০০ টাকা। সুযোগ-সুবিধা: বাসাভাড়া, পাওয়ার হাউস ভাতা, স্বাস্থ্য সুবিধা, উৎসব বোনাস, ফ্রিঞ্জ বেনিফিট, গ্র্যাচুইটিসহ অন্যান্য সুবিধা দেওয়া হবে। আগ্রহী প্রার্থীদের বিসিপিসিএলের চাকরি-সংক্রান্ত ওয়েবসাইটের এই লিংক  থেকে নিয়োগসংক্রান্ত বিস্তারিত তথ্য জেনে সংশ্লিষ্ট পদে Apply বাটনে ক্লিক করে আবেদন করতে হবে। আবেদন ফি বাবদ ১ নম্বর পদের জন্য ৬০০ টাকা এবং ২ ও ৩ নম্বর পদের জন্য ৫০০ টাকা বিসিপিসিএলের চাকরিসংক্রান্ত ওয়েবসাইটে দেওয়া নির্দেশনা অনুযায়ী অনলাইন পেমেন্ট গেটওয়ের মাধ্যমে জমা দিতে হবে। আবেদনের শেষ সময়: ১৪ নভেম্বর ২০২৪, বিকেল ৫টা পর্যন্ত।"
  },
  {
    "date_published": "2024-11-10T14:01:39",
    "date_modified": "2024-11-10T14:01:39",
    "author": "প্রতিনিধি",
    "category": "জেলা",
    "tag": [
      "বিএনপি",
      "ছাত্রদল",
      "ঢাকা বিভাগ",
      "মাদারীপুর",
      "শিবচর"
    ],
    "title": "বিএনপির সাঁটানো পোস্টার-ব্যানার ছিঁড়েছেন ছাত্রদল নেতা, ভিডিও ফেসবুকে",
    "url": "https://www.prothomalo.com/bangladesh/district/8cth4s9y66",
    "content": "মাদারীপুরের শিবচর উপজেলা বিএনপি আহ্বায়কের সাঁটানো পোস্টার-ব্যানার উপজেলা ছাত্রদলের আহ্বায়ক তুরাগ খান ছিঁড়ে ফেলেছেন বলে অভিযোগ পাওয়া গেছে। সেই পোস্টার-ব্যানার পা দিয়ে মাড়িয়েছেন ছাত্রদলের কয়েকজন কর্মী। এ–সংক্রান্ত একটি ভিডিও ফেসবুকে ছড়িয়েছে। পোস্টার ছেঁড়ার ঘটনায় ছাত্রদলের কেন্দ্রীয় সংসদ থেকে থেকে তুরাগ খানকে কারণ দর্শানোর নোটিশ দেওয়া হয়েছে। তবে তুরাগের দাবি, সাধারণ শিক্ষার্থীরা বিএনপির কিছু পোস্টার ছিঁড়েছেন। সেই সময় তিনি উপস্থিত ছিলেন, তবে পোস্টার ছেঁড়ায় অংশ নেননি। শিবচর উপজেলা বিএনপির নেতা-কর্মীদের সঙ্গে কথা বলে জানা গেছে, ভিডিওটি গত ২৭ অক্টোবরের। ওই দিন যুবদলের প্রতিষ্ঠাবার্ষিকীর অনুষ্ঠান শেষে রাতে ছাত্রদলের আহ্বায়ক তুরাগ খানের নেতৃত্বে কয়েকজন নেতা-কর্মী শিবচর পৌর শহরের কলেজ রোড, স্বাধীনতা চত্বর, ৭১ সড়ক, জেলখানার মোড়, হাসপাতাল রোডসহ অন্তত ১০টি স্থানে উপজেলা বিএনপির আহ্বায়ক কামাল জামান নুরুদ্দীন মোল্লার সাঁটানো ব্যানার-ফেস্টুন ছেঁড়েন। ব্যানারগুলো সাধারণ মানুষের সামনেই ছাত্রদলের কয়েকজন নেতা-কর্মী পা দিয়ে মাড়ান। উপজেলা বিএনপির ভেতরের কোন্দলে ছাত্রদলের কয়েকজন নেতা-কর্মী এ কাণ্ড ঘটিয়েছেন বলে দাবি করেছেন উপজেলা বিএনপি ও যুবদলের একাধিক নেতা। শিবচর উপজেলা যুবদলের সাবেক যুগ্ম সাধারণ সম্পাদক মোহাম্মদ জসিম উদ্দিন মৃধা প্রথম আলোকে বলেন, ‘উপজেলা বিএনপির সিনিয়র নেতাদের মধ্যে কোন্দল আছে। এ কারণে এক গ্রুপের ইন্ধনে ছাত্রদলের আহ্বায়ক তার নেতৃত্বে এই জঘন্যতম কাজ করেছে। এ দায় দলের নয়, ব্যক্তিকে নিতে হবে। তার জন্য দলের নেতা-কর্মীরা বিব্রত। আমরা তার (তুরাগ খান) বিচার চাই।’ ফেসবুকে ছড়ানো এক মিনিট দুই সেকেন্ডের একটি ভিডিওতে দেখা যায়, ১৫ থেকে ২০ জন যুবককে সঙ্গে নিয়ে ছাত্রদলের আহ্বায়ক তুরাগ খান ব্যানার ফেস্টুন ছিঁড়ছিলেন। এ সময় কয়েকজনকে ব্যানারগুলো পা দিয়ে মাড়াতেও দেখা যায়। পরে তাঁরা সড়কের পাশে ব্যানার-ফেস্টুন ফেলে রেখে চলে যান। এ সময় উৎসুক মানুষ ছবি তোলেন ও ভিডিও করেন। শিবচর উপজেলা বিএনপির আহ্বায়ক কামাল জামান নুরুদ্দীন মোল্লা বলেন, ‘ছাত্রদলের আহ্বায়ক তুরাগ খানের নেতৃত্বে বিএনপির চেয়ারপারসন খালেদা জিয়া, তারেক রহমানের সঙ্গে আমার সব ছবিযুক্ত ফেস্টুন ও ব্যানার ছিঁড়ে ফেলা হয়েছে। পা দিয়ে পিষ্ট করা হয়েছে। এ ভিডিও আমি দেখেছি। বিএনপির ভাবমূর্তি বিনষ্ট হয়, এমন কাজই ওই ছাত্রদলের নেতা করেছেন। তাঁর বিরুদ্ধে ব্যবস্থা নেওয়ার জন্য আমরা ছাত্রদলের কেন্দ্রীয় সংসদকে জানিয়েছি।’ অভিযোগের বিষয়ে শিবচর উপজেলা ছাত্রদলের আহ্বায়ক তুরাগ খান প্রথম আলোকে বলেন, ‘আমার নেতৃত্বে বিএনপির পোস্টার ছেঁড়া হয়েছে, বিষয়টি সঠিক নয়। সাধারণ শিক্ষার্থীরা ব্যানার–ফেস্টুন ছিঁড়েছেন। ওই সময় আমি উপস্থিত ছিলাম। এটা হয়তো আমার অপরাধ। আমাকে কেন্দ্রীয় কমিটি থেকে শোকজ করেছে। সেখানে আমি ক্ষমা চেয়ে জবাব দিয়েছি।’"
  },
  {
    "date_published": "2024-11-10T14:00:00",
    "date_modified": "2024-11-10T14:00:00",
    "author": "বিনোদন ডেস্ক",
    "category": "বলিউড",
    "tag": [
      "তারকার বিয়ে",
      "অভিনয় শিল্পী",
      "ভূমি পেড়নেকার"
    ],
    "title": "বিয়ে নিয়ে প্রশ্নের উত্তর দিলেন ভূমি",
    "url": "https://www.prothomalo.com/entertainment/bollywood/htn2l2tbah",
    "content": "বলিউড তারকার সঙ্গে সাক্ষাৎকার, বিয়ে নিয়ে প্রশ্ন হবে না, তা কি হয়! এবার বিয়ে নিয়ে কথা বললেন ভূমি পেড়নেকর। সম্প্রতি এক সাক্ষাৎকারে বিয়ে, সম্পর্ক নিয়ে নিজের ভাবনা জানিয়েছেন ভূমি। খবর বলিউড হাঙ্গামার কবে বিয়ের পিঁড়িতে বসছেন ভূমি? এই প্রশ্নে মাঝেমধ্যেই জর্জরিত হন তিনি। বেশির ভাগ সময়ই ব্যক্তিগত জীবন নিয়ে মুখ না খুললেও এবার কথা বলেছেন অভিনেত্রী। ভূমি বলেন, ‘কোনো কিছুর জন্য তাড়াহুড়া করিনি। তাই জীবনসঙ্গী বাছাই করার ক্ষেত্রেও সময় নিচ্ছি। আমি বিশ্বাস করি, একজন ভালো মানুষের সঙ্গে জীবন কাটানো জরুরি। কিন্তু তাড়াতাড়ি সেই ভালো মানুষকে খুঁজে পেতেই হবে, সেই ভাবনা মাথায় আসে না।’ মনের মতো সঙ্গীর জন্য দীর্ঘ অপেক্ষা করতেও রাজি ভূমি। তাঁর ভাষ্যে, ‘যদি আমার ভালোবাসার মানুষকে খুঁজে পেতে দশ‌ বছর, কুড়ি বছর, এমনকি আরও বেশি সময় পর্যন্তও লাগে আমি অপেক্ষা করব। তাড়াহুড়া করে বিয়ে করে অসুখী দাম্পত্য জীবন কাটাতে চাই না।’"
  },
  {
    "date_published": "2024-11-10T14:00:00",
    "date_modified": "2024-11-10T14:00:00",
    "author": "নিজস্ব প্রতিবেদক",
    "category": "ভর্তি",
    "tag": [
      "স্বাস্থ্য অধিদপ্তর",
      "ডেন্টাল ভর্তি পরীক্ষা",
      "মেডিকেলে ভর্তির প্রস্তুতি",
      "পড়াশোনা: নোটিশ বোর্ড",
      "বিশ্ববিদ্যালয় ভর্তি",
      "ভর্তি নীতিমালা",
      "অনার্স ভর্তি",
      "পাবলিক বিশ্ববিদ্যালয়ে ভর্তির প্রস্তুতি"
    ],
    "title": "এমবিবিএস ভর্তি পরীক্ষা ১৭ জানুয়ারি, ডেন্টাল ২৮ ফেব্রুয়ারি",
    "url": "https://www.prothomalo.com/education/admission/36ehlfb5hz",
    "content": "এমবিবিএস ও ডেন্টালে (বিডিএস) ২০২৪-২০২৫ শিক্ষাবর্ষে ভর্তি পরীক্ষার তারিখ চূড়ান্ত করা হয়েছে। আগামী ১৭ জানুয়ারি মেডিকেল ভর্তি পরীক্ষা অনুষ্ঠিত হবে। ডেন্টাল (বিডিএস) ভর্তি পরীক্ষা অনুষ্ঠিত হবে ২৮ ফেব্রুয়ারি। আজ রোববার (১০ নভেম্বর) স্বাস্থ্য মন্ত্রণালয়ের এক সভায় এ সিদ্ধান্ত নেওয়া হয়েছে। স্বাস্থ্য শিক্ষা অধিদপ্তরের পরিচালক (চিকিৎসা শিক্ষা) অধ্যাপক মো. মহিউদ্দিন মাতুব্বর আজ রোববার প্রথম আলোকে বলেন, আগামী বছরের ১৭ জানুয়ারি মেডিকেল ভর্তি পরীক্ষা ও ডেন্টালে ভর্তি পরীক্ষা ২৮ ফেব্রুয়ারি অনুষ্ঠিত হবে।আজকের সভায় এ সিদ্ধান্ত হয়েছে। বিস্তারিত পরে জানানো হবে। এদিকে এমবিবিএস ভর্তিতে অটোমেশন বা স্বয়ংক্রিয় পদ্ধতি বাতিল করার তৎপরতা শুরু হয়েছে। বেসরকারি মেডিকেল কলেজগুলোর মালিকেরা এ ব্যাপারে স্বাস্থ্য মন্ত্রণালয়কে চাপ দিচ্ছেন। চিকিৎসা শিক্ষা বিশেষজ্ঞরা বলছেন, অটোমেশন পদ্ধতি বাতিল হলে ভর্তির ক্ষেত্রে স্বেচ্ছাচারিতা বাড়বে। মেধার চেয়ে অর্থই ভর্তির ক্ষেত্রে নিয়ামক শক্তি হিসেবে কাজ করবে। স্বাস্থ্য মন্ত্রণালয় এমবিবিএস ২০২৪-২০২৫ শিক্ষাবর্ষে ভর্তির প্রাথমিক কাজ শুরু করেছে। আজকবে তারিখও নির্ধারণ করা হলো। মন্ত্রণালয় ভর্তি পরীক্ষার প্রস্তুতি শুরু করার সঙ্গে সঙ্গে বেসরকারি মেডিকেল কলেজ মালিকদের সংগঠন বাংলাদেশ প্রাইভেট মেডিকেল কলেজ অ্যাসোসিয়েশন স্বাস্থ্য মন্ত্রণালয়কে চিঠি দিয়ে বলেছে, অটোমেশন একটি বৈষম্যমূলক পদ্ধতি, এটি বাতিল করতে হবে। ১৯ সেপ্টেম্বর স্বাস্থ্য উপদেষ্টাকে দেওয়া চিঠিতে সংগঠনের সভাপতি এম এ মুবিন খান ও সাধারণ সম্পাদক মো. মোয়াজ্জেম হোসেন বলেছেন, বেসরকারি মেডিকেলের মতো ব্যয়বহুল শিক্ষায় যাঁরা পড়তে ইচ্ছুক, তাঁরা নিজেদের অর্থ ব্যয় করে নিজেদের পছন্দের কলেজে পড়তে চান। অটোমেশনের কারণে অর্থ থাকলেও পছন্দের কলেজে অনেকেই ভর্তি হতে পারছেন না। অটোমেশন পদ্ধতি বাতিল করে আগের ব্যবস্থায় ফিরে গেলে শিক্ষার্থী ও কলেজ কর্তৃপক্ষের সুবিধা হবে। সব সময় সরকারি মেডিকেল কলেজে ভর্তি শেষে বেসরকারি মেডিকেল কলেজে ভর্তি শুরু হয়। গত এক দশকে এমবিবিএস ভর্তিতে নানা অনিয়ম-দুর্নীতির অভিযোগ ওঠার পর অটোমেশন পদ্ধতি চালু হয় ২০২২-২০২৩ শিক্ষাবর্ষ থেকে। এই পদ্ধতিতে সরকারি ও বেসরকারি মেডিকেল কলেজে মেধাতালিকার ভিত্তিতে শিক্ষার্থীরা তাঁদের পছন্দের কলেজগুলো বেছে নিতে পারেন। এই স্বয়ংক্রিয় পদ্ধতির কারণে মেধাতালিকার নিচের দিকে থাকা শিক্ষার্থীদের পক্ষে ভালো সরকারি বা বেসরকারি মেডিকেল কলেজে ভর্তি হওয়া সম্ভব নয়। দেশের ভালো বেসরকারি মেডিকেল কলেজগুলো এই পদ্ধতিকে স্বাগত জানিয়েছিল। অটোমেশন পদ্ধতি চালুর আগে বেসরকারি মেডিকেল কলেজে ভর্তির ক্ষেত্রে কোনো শৃঙ্খলা ছিল না। কলেজ কর্তৃপক্ষ মেধাতালিকায় নিচের দিকে থাকা শিক্ষার্থীদের ভর্তি করাতে পারত। অভিযোগ উঠেছিল অর্থের বিনিময়ে তালিকায় নিচে থাকা শিক্ষার্থীরা ভর্তি হতে পারতেন। ফলে তালিকায় ওপরের দিকে থাকা মেধাবীরা ভর্তির সুযোগ থেকে বঞ্চিত হতেন। দেশে মেডিকেল কলেজ ১১০টি। এর মধ্যে সরকারি মেডিকেল কলেজ ৩৭টি ও বেসরকারি মেডিকেল কলেজ ৬৭টি। এ ছাড়া একটি আর্মড ফোর্সেস মেডিকেল কলেজ ও পাঁচটি বেসরকারি আর্মি মেডিকেল কলেজ। সরকারি মেডিকেল কলেজে ভর্তি হতে হয় মেধাতালিকার ভিত্তিতে। ভালো কলেজে ভর্তি হন তালিকার ওপরে থাকা শিক্ষার্থীরা। এই পরিস্থিতিতে বেসরকারি মেডিকেল কলেজে ভিন্ন কোনো পদ্ধতি হওয়া উচিত নয় বলে মনে চিকিৎসা শিক্ষা বিশেষজ্ঞরা। তবে বেসরকারি মেডিকেল কলেজগুলোর সংগঠন স্বাস্থ্য উপদেষ্টাকে চিঠি দিয়েই চুপ করে বসে নেই। তারা নানাভাবে চাপ সৃষ্টি করার চেষ্টা করছে বলে জানা গেছে।"
  },
  {
    "date_published": "2024-11-10T13:21:23",
    "date_modified": "2024-11-10T13:21:23",
    "author": null,
    "category": null,
    "tag": [
      "ফ্যাসিবাদ",
      "বিশেষ সাক্ষাৎকার",
      "মাহবুবউল্লাহ"
    ],
    "title": "ফ্যাসিবাদ যাতে ফিরে না আসে, সেই নিশ্চয়তা দরকার",
    "url": "https://www.prothomalo.com/opinion/interview/ymht8rgwci",
    "content": "৫ আগস্ট ছাত্র-জনতার অভ্যুত্থানের মধ্য দিয়ে শেখ হাসিনার স্বৈরাচারী শাসনের পতন ঘটেছে। আমরা একটা নতুন পর্বে প্রবেশ করেছি। গত ১৫ বছর ছিল গণতন্ত্রের জন্য একটি কালো অধ্যায়। গণতন্ত্রের পথে কেন আমাদের বারবার হোঁচট খেতে হচ্ছে? মাহবুবউল্লাহ: আমি বিষয়টাকে একটু অন্যভাবে দেখি। এ অঞ্চলের মানুষ শুধু পাকিস্তান আমলে নয়, ব্রিটিশ আমল থেকেই গণতন্ত্রের জন্য লড়াই করে আসছে। শাসনতন্ত্র বা সংবিধানের দাবি সেই লড়াইয়ের একটা গুরুত্বপূর্ণ অংশ ছিল। ১৯৪৭ সালে দেশভাগের পর ১৯৫৪ সালে প্রাদেশিক পরিষদের প্রথম নির্বাচন হয়। এরপর ১৯৫৬ সালে এসে পাকিস্তানে একটি সংবিধান কার্যকর হয়। প্রায় ৯ বছর লেগেছিল একটি সংবিধান তৈরি করতে। মাত্র দুই বছরের মধ্যে আইয়ুব খানের ক্ষমতা দখল ও সামরিক শাসনের কারণে সেই সংবিধান বাতিল হয়ে যায়। এরপর ১৯৬২ সালে তিনি নিজেই একটি সংবিধান দিলেন, সেটি ছিল মৌলিক গণতন্ত্রের সংবিধান। সেই সংবিধান অনুযায়ী জনগণ প্রত্যক্ষভাবে বা ভোট দিয়ে তা নির্ধারণ করতে পারত না। ১৯৭১ সালে মুক্তিযুদ্ধের পর বাহাত্তর সালে স্বাধীন বাংলাদেশের সংবিধান প্রণয়ন ও কার্যকর করা হয়। খুব অল্প সময়ে একটি সুন্দর সংবিধান প্রণয়নের জন্য সে সময় অনেকেই বাহবা দিয়েছিলেন। ভেবেছিলেন, ভবিষ্যতে এটা আমাদের জন্য মঙ্গল বয়ে আনবে। কিন্তু সেই সংবিধান প্রণয়ন প্রক্রিয়ায় শুরু থেকেই কিছু সমস্যা ছিল। তখন যাঁরা সংবিধান প্রণয়ন করেছিলেন, তাঁদের সেই ম্যান্ডেট ছিল কি না, তা নিয়ে প্রশ্ন উঠেছিল। কিন্তু ’৭২-এর সংবিধানও খুব বেশি দিন অপরিবর্তিত থাকেনি। সংবিধান কার্যকর হওয়ার অল্প সময় পর থেকে তা সংশোধন করা শুরু হয়। চতুর্থ সংশোধনীর মাধ্যমে শেখ মুজিবুর রহমান একদলীয় শাসন কায়েম ও ক্ষমতা চিরস্থায়ী করেছিলেন। শেখ হাসিনারও একই রকম উদ্দেশ্য ছিল। নির্বাচন ছাড়া, জনগণের সম্মতি ছাড়া রাষ্ট্রক্ষমতায় থাকার যে রাজনীতি, তা থেকেই গণতন্ত্রের পতন ও ফ্যাসিবাদের উত্থান হয়। সংবিধান সংশোধন, পুনর্লিখন বা নতুনভাবে প্রণয়ন নিয়ে বিতর্ক চলছে। এ বিষয়ে আপনার মতামত কী? মাহবুবউল্লাহ: এখন বাংলাদেশে যে সংবিধান চালু আছে, কেউ বলেনি বা কেউ ঘোষণা দেয়নি যে সেটা বাতিল বা অচল হয়ে গেছে। অনেকগুলো অগণতান্ত্রিক সংশোধনীর কারণে সংবিধানটি নানাভাবে ভারাক্রান্ত। তত্ত্বাবধায়ক সরকারব্যবস্থা বাতিল হয়ে যাওয়ায় এই সংবিধান অনুযায়ী সুষ্ঠু ও নিরপেক্ষ নির্বাচনও সম্ভব নয়। আমার ব্যক্তিগত মতামত হচ্ছে, বর্তমান সংবিধান কাটাছেঁড়া করে আর গণতন্ত্রমুখী করা সম্ভব নয়। সংবিধান সংশোধন ও পুনর্লিখন নিয়ে এখন যে বিতর্ক চলছে, সেখানে আমার অবস্থান পুনর্লিখনের পক্ষে। আমি মনে করি, রাজনৈতিক দলগুলোর কাছ থেকে সুপারিশ নিয়ে ঐকমত্যের ভিত্তিতে সংবিধান পুনর্লিখন করা উচিত। তবে পুনর্লিখনের নামে সময়ক্ষেপণ করা চলবে না। বর্তমান পরিস্থিতিতে আওয়ামী লীগের রাজনৈতিক কর্মকাণ্ড পরিচালনা ও নির্বাচনে অংশগ্রহণ করতে পারবে কি না, তা নিয়ে প্রশ্ন উঠছে। আপনি কী মনে করেন? মাহবুবউল্লাহ: নির্বাচনে আওয়ামী লীগ থাকবে কি না, সেই প্রশ্নের উত্তর দেওয়ার সময় এখনো আসেনি। দেশের রাজনীতি পরিবর্তিত হচ্ছে। অনেক নতুন নতুন প্রশ্ন সামনে আসছে। রাজনীতি ও নির্বাচনে আওয়ামী লীগের অংশগ্রহণ নিয়ে দুই ধরনের মতই আছে। আওয়ামী লীগকে রাজনীতি করতে দেওয়ার পক্ষে যেমন সমর্থন আছে, তেমনই অনেকে দলটিকে নিষিদ্ধ বা রাজনীতির বাইরে রাখার পক্ষেও বলছেন। তবে একটা দল বা মত সমাজে-রাষ্ট্রে বিদ্যমান থাকলে তাকে বলপ্রয়োগ করে বা আইনের মাধ্যমে রাজনীতি বা নির্বাচন থেকে বাইরে রাখার বিষয়টি কার্যকর হবে বলে মনে হয় না। তাহলে ‍উপায় কী? মাহবুবউল্লাহ: আওয়ামী লীগ সরকারের বিরুদ্ধে অভিযোগুলো খুবই গুরুতর। বিরোধীদের দমন-পীড়ন, গুম, খুন, গণহত্যা এবং ফ্যাসিবাদী শাসনের অভিযোগ উঠেছে। এগুলোর বিচার হতে হবে। তবে দলটির যেসব নেতা-কর্মীর বিরুদ্ধে এ রকম কোনো অভিযোগ নেই, তাঁদের রাজনীতি করতে না দিলে সেটা নিয়েও প্রশ্ন উঠবে। তাঁরা হয়তো রাজনীতি করতে পারবেন, সেটা বিচার সম্পন্ন হওয়ার পরে। সমস্যা হলো আমাদের দেশে বিচারপ্রক্রিয়া অত্যন্ত ধীরগতির। এর ফলে আগামী নির্বাচনের আগে এই বিচার শেষ হবে কি না, তা নিয়েও প্রশ্ন রয়েছে। এই বিচার যাতে দ্রুত হয়, সরকারের উচিত সে জন্য ব্যবস্থা নেওয়া। আসলে আওয়ামী লীগের রাজনীতি করা না–করা নিয়ে এমন একটা পরিস্থিতি তৈরি হয়েছে, যেখানে কোনোটাই উত্তম সমাধান নয়। ১৫ বছরের একটানা শাসনে আওয়ামী লীগ সরকার যেমন অন্যায়-অত্যাচার করেছে, তেমনই এবার গণ–অভ্যুত্থানের সময় অনেক আন্দোলনকারীকে হত্যা করা হয়েছে। এ কারণে মানুষের মধ্যে তীব্র ক্ষোভ, বিদ্বেষ তৈরি হয়েছে, যা কিছু আওয়ামী লীগের সঙ্গে সম্পর্কিত, সেগুলোকে অন্যায়-অত্যাচারের প্রতীক হিসেবে মনে করেছে মানুষ। এ কারণেই আওয়ামী লীগের সবকিছুকে এখন বিরোধিতা করা হচ্ছে; পরিস্থিতি যে জায়গায় পৌঁছেছে, তাতে এমনটাই হওয়ার কথা। মানুষের ক্ষোভ প্রশমিত হলে ভবিষ্যতে পরিস্থিতি পাল্টাতে পারে। তখন হয়তো তারাও (আওয়ামী লীগ) রাজনীতি করার সুযোগ পাবে। একটা রাজনৈতিক দলকে চেনা যায় ক্ষমতায় থাকাকালীন তার কর্মকাণ্ডের দ্বারা। তাই ১৯৭১ সালের আগের আওয়ামী লীগ আর ১৯৭১ সালের পরের আওয়ামী লীগ এক নয়। ’৭২ থেকে ’৭৫ সালে প্রথম আওয়ামী লীগ আমলেও দেশে স্বৈরাচারী শাসন কায়েম করা হয়েছিল। আর গত ১৫ বছরের দুঃশাসন বা ফ্যাসিবাদী শাসনের মাধ্যমে দলটি ধীরে ধীরে আত্মহত্যার দিকে এগিয়ে গেছে। গত ৫ আগস্ট সরকার পতনের মধ্য দিয়ে সেটা সম্পন্ন হয়েছে। ১৯৬৯ ও ১৯৯০-এর গণ–অভ্যুত্থানের নেতৃত্বে ছিল রাজনৈতিক দলগুলোর সঙ্গে সংশ্লিষ্ট ছাত্রসংগঠনগুলো। কিন্তু ২০২৪-এর ছাত্র-জনতার অভ্যুত্থানে সাধারণ ছাত্রদের নেতৃত্বের ভূমিকায় বেশি দেখা গেছে। এটা কি রাজনীতিতে কোনো পরিবর্তনের ইঙ্গিত? মাহবুবউল্লাহ: এবারের গণ–অভ্যুত্থানে যাঁরা নেতৃত্ব দিয়েছেন, তাঁদের আমরা সমন্বয়ক হিসেবে চিনি। তাঁদের কেউ কেউ গণতান্ত্রিক ছাত্র শক্তি নামে একটা সংগঠনের সঙ্গে যুক্ত ছিলেন, যদিও তাঁরা এখন সেই সংগঠনের কথা খুব একটা বলছেন না। কোনো না কোনো নামে ছাত্রদের সংগঠিত হওয়ার এই চেষ্টা থেকে সংগঠনের প্রয়োজনীয়তা বোঝা যায়। বাংলাদেশের মতো দেশে, যেখানে এখনো গণতন্ত্র দানা বাঁধেনি, সেখানে ছাত্রসংগঠনগুলোর বড় ধরনের ভূমিকা রাখার সুযোগ রয়েছে। এবার ছাত্ররা যে আন্দোলন করেছেন, সেটা শুধু ছাত্রদের আন্দোলন ছিল না, দেশের সর্বস্তরের মানুষ তাতে অংশগ্রহণ করেছিল। দেশের মানুষ আগে থেকেই শেখ হাসিনাকে বিদায় জানানোর জন্য মানসিকভাবে প্রস্তুত হয়ে ছিল। এর ফলে ছাত্রদের আন্দোলনের সঙ্গে তারা খুব দ্রুত সম্পৃক্ত হতে পেরেছে। এবারের আন্দোলনে প্রথাগত ছাত্রসংগঠনগুলো নেতৃত্বে না থাকলেও তাদের বিপুলসংখ্যক নেতা-কর্মী আন্দোলনে সক্রিয় ভূমিকা পালন করেছেন। যেসব ইস্যু নিয়ে আন্দোলন হয়েছে, সেই সব ইস্যু কিন্তু বিরোধী রাজনৈতিক দলগুলোরও ইস্যু ছিল। এ কারণে এটা বলা যাবে না যে রাজনীতিতে বড় ধরনের কোনো পরিবর্তন হয়েছে। অতীতের অভিজ্ঞতা থেকে বাংলাদেশের প্রচলিত রাজনৈতিক দলগুলোর প্রতি জনগণের অনাস্থা তৈরি হয়েছে—এমনটা মনে করেন কি না? মাহবুবউল্লাহ: এ ধরনের কথা অনেকেই বলছেন। তবে আমি এগুলোকে ভিত্তিহীন মনে করি। প্রচলিত রাজনৈতিক দলগুলোর প্রতি মানুষের আস্থা আছে কি না, সেটা বোঝা যায় নির্বাচনের মাধ্যমে। আওয়ামী লীগ দেশের নির্বাচনী ব্যবস্থা ধ্বংস করে দিয়েছে। এখন সেই নির্বাচনী ব্যবস্থা ঠিক করতে হবে। এরপর একটি সুষ্ঠু নির্বাচন হলেই জনগণের আস্থা-অনাস্থার বিষয়টি স্পষ্ট হবে। অন্তর্বর্তী সরকারের তিন মাস পেরিয়ে গেছে। এ সরকারের কর্মকাণ্ডকে কীভাবে মূল্যায়ন করবেন? আইনশৃঙ্খলা পরিস্থিতি ও জিনিসপত্রের দাম বৃদ্ধি নিয়ে মানুষের মধ্যে অসন্তোষ লক্ষ করা যাচ্ছে। মাহবুবউল্লাহ: এ সরকার বেশ কিছু ভালো ও গ্রহণযোগ্য উদ্যোগ নিয়েছে। সংস্কার পরিকল্পনার অংশ হিসেবে বেশ কয়েকটি কমিশন গঠন করা হয়েছে। একটি সুষ্ঠু ও গ্রহণযোগ্য নির্বাচনের জন্য প্রয়োজনীয় সংস্কার তারা করবে—এমনটা আশা করি। তবে আইনশৃঙ্খলা ও নিরাপত্তা নিয়ে একধরনের শঙ্কা রয়েছে। ছিনতাই, রাহাজানি, ডাকাতি—এগুলো বেড়ে যাওয়ার কারণে জনগণের মধ্যে ভীতি আছে। এর কারণ হলো আমাদের দেশে আইনশৃঙ্খলা রক্ষার কাজ করে থাকে মূলত পুলিশ। ৫ আগস্টের পর থেকে পুলিশ সেভাবে কার্যকর ভূমিকা পালন করতে পারছে না। এ বাহিনীর অনেক সদস্যের কাজে যোগ না দেওয়ার খবর জানা গেছে। যে পর্যন্ত পুলিশ বাহিনীকে পুরোপুরি কার্যকর না করা যাবে, সে পর্যন্ত আইনশৃঙ্খলা পরিস্থিতির উন্নতি হবে না। আরেকটি বিষয় হলো, জিনিসপত্রের দাম বৃদ্ধি। শুধু গত তিন মাসে নয়, আগের সরকার থাকতেই জিনিসপত্রের দাম বেড়েছে। চার-পাঁচ বছর ধরেই এই প্রবণতা দেখা যাচ্ছে। গত সরকারের আমলে বেশ কিছু ব্যয়বহুল মেগা প্রজেক্ট নেওয়া হয়েছিল। অন্য দেশগুলোর তুলনায় তিন থেকে চার গুণ বেশি ব্যয়ে এসব মেগা প্রজেক্ট করা হয়েছে। এর বাইরেও নানাভাবে বিপুল অর্থ অপচয় করা হয়েছে। পরিস্থিতি সামাল দিতে গিয়ে বিভিন্ন সময় অতিরিক্ত টাকা ছাপানো হয়েছে। ফলে বাজারে মানি সার্কুলেশন বা অর্থের প্রবাহ বেড়ে গেছে। বাজারে পণ্যের তুলনায় অর্থের প্রবাহ বেশি থাকলে জিনিসপত্রের দাম বেড়ে যায়। এ অবস্থার পরিবর্তন হতে সময় লাগবে। অন্তর্বর্তী সরকারের কাছে বিএনপি রোডম্যাপ (রূপরেখা) ও দ্রুত নির্বাচন দেওয়ার দাবি জানিয়েছে। বিষয়টি কীভাবে দেখছেন? মাহবুবউল্লাহ: অন্তর্বর্তী সরকারের মূল দায়িত্ব হলো সুষ্ঠু নির্বাচনের জন্য উপযোগী একটা পরিবেশ তৈরি করা। নির্বাচনমুখী একটি দল হিসেবে বিএনপি স্বাভাবিকভাবেই নির্বাচনের সম্ভাব্য তারিখ বা রূপরেখা চাইবে—এটাই তো স্বাভাবিক। বিএনপির চাওয়ার মধ্যে দোষের কিছু নেই। সরকারের বাহ্যিক আচরণ দেখে আমার কাছে মনে হচ্ছে না, এই সরকার দীর্ঘ সময় ক্ষমতায় থাকবে। ড. ইউনূসও বলেছেন, জনগণ না চাইলে তিনি থাকবেন না। ভবিষ্যতে অন্য কিছু ঘটবে কি না, তা নিয়ে এখনই কোনো মন্তব্য করতে চাই না। গত সরকারের বিরুদ্ধে বিএনপি ও জামায়াতে ইসলামী কখনো জোটগতভাবে, আবার কখনো যুগপৎ আন্দোলন করেছিল। কিন্তু শেখ হাসিনা সরকারের পতনের পর পরিবর্তিত পরিস্থিতিতে বিএনপি ও জামায়াতের মধ্যে নির্বাচন, সংস্কারসহ বিভিন্ন ইস্যুতে মতভিন্নতা লক্ষ করা যাচ্ছে। এটা কীভাবে দেখছেন? মাহবুবউল্লাহ: আমার কাছে মনে হচ্ছে, জামায়াতে ইসলামীর আত্মবিশ্বাস অনেক বেশি বেড়ে গেছে। যেহেতু তাদের একটি সংগঠিত শক্তি আছে, বিশাল ক্যাডার বাহিনী আছে—এই আন্দোলনে তারা মিলিট্যান্ট ভূমিকা পালন করতে পেরেছে; এটা করতে পারায় তাদের আত্মবিশ্বাস বেড়েছে। ফলে নিজেদের এত বড় মনে করছে, যাতে অন্যের সাহায্য বা সহযোগিতার প্রয়োজনীয়তা উপলব্ধি করছে না। দেশের সংকট চূড়ান্তভাবে মীমাংসা হওয়ার আগে আন্দোলনের অংশীদারদের মধ্যে অনৈক্য দুঃখজনক। এটা দুঃখজনক এ কারণে যে শেখ হাসিনা ভারতে বসে কলকাঠি নাড়ছেন; দেশে নানা রকম অস্থিরতা সৃষ্টির চেষ্টা করছেন। এ কারণে দেশে যাঁরা গণতন্ত্র চান, তাঁদের মধ্যে ঐক্য বা নিদেনপক্ষে ওয়ার্কিং রিলেশন থাকা দরকার। ক্ষমতার পালাবদলের সুযোগে এখানে উগ্র দক্ষিণপন্থীদের উত্থানের আশঙ্কা আছে কি না? মাহবুবউল্লাহ: এ দেশের মানুষজনের চরিত্র বা বৈশিষ্ট্য সম্পর্কে যত দূর আমি জানি, তাতে মনে হয় না এ ধরনের কোনো শক্তি নির্বাচন বা অন্য কোনো পন্থায় বাংলাদেশের ক্ষমতা দখল করতে পারবে। এবারের আন্দোলনে নানা গোষ্ঠী, সংগঠন অংশ নিয়েছিল। এর ফলে তাদের ধর্মীয় কিছু আইকন (প্রতীক) আমাদের চোখে পড়েছে। শেখ হাসিনা গত ১৫ বছর একটি দমন-পীড়নমূলক শাসন চালিয়েছেন। সাম্প্রতিক কর্মকাণ্ডকে সেটার প্রতিক্রিয়া হিসেবেই বিবেচনা করা যেতে পারে। আমি আমার একটা লেখায় উল্লেখ করেছিলাম, বাংলাদেশের মানুষের মনস্তাত্ত্বিক বৈশিষ্ট্য হলো পেন্ডুলাম বা ঘড়ির দোলকের মতো; একবার ডান দিকে যায় আবার সেটা বাঁ দিকে যায়। কখনো কখনো দেখা গেছে, আমরা সেক্যুলার উৎসব বা অনুষ্ঠানের দিকে ঝুঁকে পড়েছি। আবার কখনো কখনো আমাদের মধ্যে ধর্মীয় আচার-আচরণ বৃদ্ধি পেয়েছে। এর মানে হলো আমাদের দেশের মানুষের যে বিশ্বাস বা চৈতন্যের জগৎ, সেটা এখনো নড়বড়ে অবস্থায় আছে। এর কারণ হলো আমাদের নেশন বিল্ডিং বা জাতি গঠনের যে সমস্যা, সেই সমস্যার এখনো সমাধান হয়নি। এর ফলে ব্রড (বড়) ইস্যুগুলোতে জাতি হিসেবে দল-মতনির্বিশেষে আমরা ঐকমত্যে পৌঁছাতে পারিনি। নেশন বিল্ডিংয়ের কাজটা সহজ বা খুব তাড়াতাড়ি সম্ভব নয়। এ জন্য আমাদের বড়মাপের নেতৃত্বের প্রয়োজন। রাজনীতিকে আরও গভীর করা প্রয়োজন। শুধু স্লোগানসর্বস্ব রাজনীতি দিয়ে এটা হবে না। বাংলাদেশের গণতন্ত্রের ভবিষ্যৎ নিয়ে আপনি কি আশাবাদী? মাহবুবউল্লাহ: একটা অগণতান্ত্রিক বা ফ্যাসিবাদী সরকারের পতন ঘটানোই যথেষ্ট নয়; নতুন করে যাতে ফ্যাসিবাদের উত্থান না ঘটে, সেটার নিশ্চয়তা দরকার। ফ্যাসিবাদের উত্থানের সঙ্গে অর্থনীতির ঘনিষ্ঠ সম্পর্ক রয়েছে। একটা দেশে যখন দেশপ্রেমিক বুর্জোয়ার বদলে লুম্পেন বুর্জোয়ারা অর্থনীতির নিয়ন্ত্রক হয়ে যায়, তখন সেখানে গণতন্ত্র থাকে না। নানা তরফ থেকে বিভিন্ন পরিবর্তন বা সংস্কারের ঘোষণা দেওয়া হলেও সমাজ পরির্বতন বা অর্থনীতি-রাজনীতির মৌলিক পরিবর্তনের কোনো কথা কেউ বলছে না। এর ফলে আমি গণতন্ত্রের ভবিষ্যৎ নিয়ে খুব আশাবাদী নই। এ রকম পরিস্থিতিতেও আমি মনে করি, মানুষকে মন খুলে কথা বলতে দিতে হবে। মানুষ মন খুলে কথা বলতে পারলে মনে করব আমরা গণতন্ত্রের দিকে এগোচ্ছি। আর যদি মানুষ মন খুলে কথা বলতে না পারে, তাহলে ভিন্ন নামে ভিন্ন রূপে আবারও ফ্যাসিবাদ ফিরে আসতে পারে। আপনাকে ধন্যবাদ। মাহবুবউল্লাহ: আপনাদেরও ধন্যবাদ।"
  },
  {
    "date_published": "2024-11-10T14:08:09",
    "date_modified": "2024-11-10T14:08:09",
    "author": "প্রযুক্তি ডেস্ক",
    "category": "বিজ্ঞান",
    "tag": [
      "বিজ্ঞান",
      "গবেষক"
    ],
    "title": "সবচেয়ে বড় মৌলিক সংখ্যা কোনটি জানেন",
    "url": "https://www.prothomalo.com/technology/science/r7u5wqt2g2",
    "content": "২-৩-৫–সহ যেসব সংখ্যা ১ ছাড়া অন্য কোনো সংখ্যা দ্বারা ভাগ যায় না, তাদের মৌলিক সংখ্যা বলে। আর তাই মৌলিক সংখ্যা নিয়ে বিজ্ঞানী ও গণিতবিদদের মধ্যে অনেক আগ্রহ আছে। এখন পর্যন্ত জানা সবচেয়ে বড় মৌলিক সংখ্যা বের করতে একটি ক্লাউড সুপার কম্পিউটারের সময় লাগে প্রায় এক বছর। গত মাসে শৌখিন গণিতবিদ ও প্রসেসর নির্মাতা প্রতিষ্ঠান এনভিডিয়ার সাবেক কর্মী লুক ডুরান্ট ক্লাউড কম্পিউটারের মাধ্যমে সবচেয়ে বড় মৌলিক সংখ্যা আবিষ্কার করেছেন। সবচেয়ে বড় মৌলিক সংখ্যাটি হলো ‘২১৩৬, ২৭৯, ৮৪১-১’, যা এম১৩৬২৭৯৮৪১ নামে পরিচিত। লুক ডুরান্টের আবিষ্কার করা মৌলিক সংখ্যাটি মূলত একটি মার্সেন প্রাইম ধরনের সংখ্যা। ৫২তম মারসেন সংখ্যা। যেসব মৌলিক সংখ্যাকে ‘২পি-১’ হিসাবে প্রকাশ করা যায়, তাদের মার্সেন মৌলিক সংখ্যা বলে। গত ছয় বছরের মধ্যে প্রথম কোনো মার্সেন প্রাইমের দেখা মিলল। তাত্ত্বিকভাবে বলা হয়, অসীম সংখ্যার মতোই অসীম মৌলিক সংখ্যা রয়েছে। যদিও সবচেয়ে বড় কোন সংখ্যা মৌলিক, তা বের করা বেশ কঠিন হয়ে পড়ছে। সারা বিশ্বের পেশাদার ও শৌখিন গণিতবিদেরা বড় মৌলিক সংখ্যা বের করার জন্য নানাভাবে চেষ্টা করছেন। লুক ডুরান্টের আবিষ্কার করা সংখ্যাটি প্রায় চার কোটি সংখ্যা নিয়ে গঠিত, যা আগে সন্ধান পাওয়া সবচেয়ে বড় মৌলিক সংখ্যা থেকে ১ কোটি ৬০ লাখ সংখ্যার বেশি। সূত্র: পপুলার মেকানিকস"
  },
  {
    "date_published": "2024-11-10T12:42:59",
    "date_modified": "2024-11-10T12:42:59",
    "author": "বাণিজ্য ডেস্ক",
    "category": "বিশ্ববাণিজ্য",
    "tag": [
      "চীন",
      "আমদানি",
      "যুক্তরাষ্ট্র",
      "শুল্ক"
    ],
    "title": "ক্ষমতার আসছেন ট্রাম্প, কী হবে চীনের অর্থনীতি পুনরুদ্ধারের",
    "url": "https://www.prothomalo.com/business/world-business/f0ylfkkse5",
    "content": "যে সময় চীন ধীরগতির অর্থনীতি পুনরুজ্জীবিত করতে নতুন পদক্ষেপ ঘোষণা করল, ঠিক সেই সময় ডোনাল্ড ট্রাম্প দ্বিতীয়বার যুক্তরাষ্ট্রের প্রেসিডেন্ট নির্বাচিত হলেন। তাঁর যে অতীত রেকর্ড ও এবারের নির্বাচনের অঙ্গীকার, তাতে চীনের চিন্তিত হওয়ার যথেষ্ট কারণ আছে বলেই মনে করছেন বিশ্লেষকেরা। এবারের প্রেক্ষাপট হলো, নির্বাচনী প্রচারণায় ট্রাম্প চীন থেকে আমদানি করা পণ্যে ৬০ শতাংশ পর্যন্ত শুল্ক আরোপের প্রতিশ্রুতি দিয়েছেন। এদিকে চীনের প্রেসিডেন্ট সি চিন পিং দেশটিকে প্রযুক্তিগত পরাশক্তিতে পরিণত করার লক্ষ্য নির্ধারণ করেছেন। কিন্তু ডোনাল্ড ট্রাম্পের এই বিজয় এখন তাঁর পরিকল্পনায় বাদ সাধবে বলেই মনে করা হচ্ছে। এটি স্পষ্ট, ট্রাম্পের বিজয় বিশ্বের দ্বিতীয় বৃহত্তম অর্থনৈতিক পরাশক্তির ওপর আরও চাপ সৃষ্টি করবে। খবর বিবিসি। সম্পত্তির মন্দা বাজার, সরকারের ঋণ ও বেকারত্ব বৃদ্ধি আর ব্যক্তিগত ভোগব্যয় কমে যাওয়ায় চীনের অর্থনৈতিক প্রবৃদ্ধির গতি মন্থর হয়ে গেছে। সংকট আগে থেকেই ছিল, করোনা মহামারির পর তা আরও বেড়েছে। ডোনাল্ড ট্রাম্প যখন প্রথমবার ক্ষমতায় আসেন, তখন তিনি চীনের পণ্যে ২৫ শতাংশ পর্যন্ত শুল্ক আরোপ করেছিলেন। চীন–বিশ্লেষক বিল বিশপ বলেন, নতুন শুল্ক পরিকল্পনার বিষয়ে ট্রাম্প যা বলেছেন, তা আক্ষরিকভাবেই গ্রহণ করা উচিত। ট্রাম্প মনে করেন, চীন অঙ্গীকার ভঙ্গ করেছে এবং চীন ও কোভিড-১৯-এর কারণে ২০২০ সালের নির্বাচনে তাঁকে হারতে হয়েছে। ২০২১ সালে ডোনাল্ড ট্রাম্প হোয়াইট হাউস ত্যাগ করার পরও চীনের ওপর ওয়াশিংটনের চাপ কমেনি। বাইডেন প্রশাসন ডোনাল্ড ট্রাম্পের সময়ে আরোপ করা সেই পদক্ষেপগুলো অব্যাহত রেখেছে। এমনকি কিছু ক্ষেত্রে তা আরও বিস্তৃত করেছে। প্রথম দফায় ডোনাল্ড ট্রাম্প চীনের ওপর অতিরিক্ত শুল্ক আরোপ করায় চীন ধাক্কা খেয়েছিল তবে চীন এখন আরও দুর্বল। দুই বছর আগে করোনা–সম্পর্কিত কঠোর বিধিনিষেধ উঠে যাওয়ার পর চীন অর্থনীতিকে মহামারি–পূর্ববর্তী প্রবৃদ্ধির স্তরে ফিরিয়ে নিতে সর্বোচ্চ চেষ্টা করছে। তারা আশা করেছিল, দ্রুত পুনরুদ্ধার হবে। কিন্তু তা তো হয়নি, বরং চীনের অর্থনৈতিক সংবাদ এখন হতাশাজনক। গত সেপ্টেম্বরে চীন অর্থনীতির পালে হাওয়া লাগাতে কিছু ব্যবস্থা নেওয়ার ঘোষণা দিয়েছিল। তা সত্ত্বেও আন্তর্জাতিক মুদ্রা তহবিল (আইএমএফ) দেশটির বার্ষিক প্রবৃদ্ধির পূর্বাভাস হ্রাস করে। আইএমএফ আশা করছে, ২০২৪ সালে চীনের প্রবৃদ্ধি হবে ৪ দশমিক ৮ শতাংশ। পরবর্তীকালে চীনের বার্ষিক প্রবৃদ্ধি আরও কমে ৪ দশমিক ৫ শতাংশে পৌঁছাবে বলে তারা ধারণা করছে। কয়েক দশক উচ্চ প্রবৃদ্ধির পর চীনের অর্থনীতির গতি যে কমে যাবে, সে জন্য দেশটির নেতারা প্রস্তুত ছিলেন। ২০১৭ সালে প্রেসিডেন্ট সি চিন পিং বলেছিলেন, দ্রুত প্রবৃদ্ধি থেকে উচ্চমানের উন্নয়নের পর্যায়ে উন্নীত হওয়ার পরিকল্পনা করছে চীন। উন্নত উৎপাদন ও পরিবেশবান্ধব শিল্পের কল্যাণে চীনের অর্থনীতির মোড় ঘুরে যাবে—এটা বোঝাতে পরবর্তীকালে প্রেসিডেন্ট সি চিন পিংয়ের বলা ওই কথাটি চীনের কর্মকর্তারা বারবার ব্যবহার করেছেন। কিন্তু কিছু অর্থনীতিবিদ বলেন, চীন শুধু রপ্তানি করে সমস্যার সমাধান করতে পারবে না। মর্গান স্ট্যানলি এশিয়ার সাবেক চেয়ারম্যান স্টিফেন রোচ বলেন, চীন সতর্ক না হলে তার পরিণতি জাপানের মতো হতে পারে, অর্থাৎ কয়েক দশকের দীর্ঘ স্থবিরতার মুখে পড়তে পারে তারা। দ্বিতীয় বিশ্বযুদ্ধের পর ১৯৯০-এর দশকে এসে প্রথমবার জাপান দীর্ঘস্থায়ী অর্থনৈতিক মন্দার কবলে পড়ে। রোচ বলেন, তেমন পরিস্থিতি এড়াতে চীনকে অনাবিষ্কৃত ভোক্তা চাহিদার ওপর নির্ভর করতে হবে এবং রপ্তানি ও বিনিয়োগনির্ভর প্রবৃদ্ধি থেকে সরে আসতে হবে। এতে শুধু টেকসই প্রবৃদ্ধি উৎসাহিত হবে না, বরং ‘বাণিজ্যিক উত্তেজনা ও [চীনের] বাইরের ঝুঁকি কমাতে’ তা সহায়ক হবে বলে মনে করেন তিনি। মোদ্দাকথা হলো, দ্বিতীয় দফায় ডোনাল্ড ট্রাম্পের ক্ষমতায় আসার মধ্য দিয়ে যে হুমকি তৈরি হয়েছে, তা মোকাবিলা করতে আরও শক্তিশালী অর্থনৈতিক মডেল তৈরি করতে হবে চীনকে। দীর্ঘকাল ধরে বিশ্বব্যাপী কম খরচে পণ্য তৈরির কারখানা হিসেবে পরিচিত চীন। তারা এখন সেই পরিচিতি উচ্চ প্রযুক্তি পণ্য রপ্তানির মাধ্যমে পুনরুদ্ধার করার চেষ্টা করছে। সৌর প্যানেল, বৈদ্যুতিক গাড়ি ও লিথিয়াম আয়ন ব্যাটারির ক্ষেত্রে বিশ্বের নেতৃত্বস্থানীয় দেশ চীন। ইন্টারন্যাশনাল এনার্জি এজেন্সির (আইইএ) তথ্যানুসারে, বিশ্বে সৌর প্যানেল উৎপাদনের অন্তত ৮০ শতাংশ হিস্যা এখন চীনের। দেশটি বৈদ্যুতিক গাড়ি ও ব্যাটারির সবচেয়ে বড় উৎস। আইইএ গত বছর বলেছিল, পরিবেশবান্ধব জ্বালানিতে চীনের বিনিয়োগ বিশ্বের মোট বিনিয়োগের এক-তৃতীয়াংশ। কারণ দেশটি ‘নবায়নযোগ্য শক্তিতে সক্ষমতা বাড়াতে অব্যাহতভাবে অসাধারণ অগ্রগতি অর্জন করছে’। উচ্চ প্রযুক্তিভিত্তিক উৎপাদনে অগ্রণী হতে চীন সর্বাত্মক প্রচেষ্টা চালাচ্ছে, এটা নিশ্চিত। লন্ডনভিত্তিক থিঙ্কট্যাংক চ্যাটহ্যাম হাউসের সিনিয়র রিসার্চ ফেলো ডেভিড লুবিন বলেন, চীনের এই উদ্যোগ সফল হয়েছে। ২০২৩ সালে চীনের বৈদ্যুতিক গাড়ি, লিথিয়াম আয়ন ব্যাটারি ও সৌর প্যানেলের রপ্তানি ৩০ শতাংশ বেড়েছে; অর্থের পরিমাণের দিক থেকে তা এক ট্রিলিয়ন ইয়ান বা ১৩ হাজার ৯০০ কোটি মার্কিন ডলার ছাড়িয়ে গেছে। এসব শিল্পে চীন বৈশ্বিক আধিপত্য করতে শুরু করেছে। এই রপ্তানি বৃদ্ধির ফলে চীনের অর্থনীতিতে চলমান সম্পত্তি সংকটের অভিঘাত কিছুটা কমেছে চীনের ক্ষমতা বাড়বে, তা নিয়ে সন্দেহ নেই। প্রবৃদ্ধির আর কোনো উৎসও তাদের নেই বলে মনে করেন ন্যাটিক্সিস ইনভেস্টমেন্ট ব্যাংকের এশিয়া প্রশান্ত অঞ্চলের প্রধান অর্থনীতিবিদ অ্যালিসিয়া গার্সিয়া-হেরেরো। বিবিসির সংবাদে বলা হয়েছে, চীনের বৈদ্যুতিক গাড়ি ও সৌর উপকরণ রপ্তানি বৃদ্ধির সঙ্গে পশ্চিমা দেশগুলোর প্রতিরোধের মুখে পড়েছে তারা। শুধু যুক্তরাষ্ট্র নয়, গত মাসে ইউরোপীয় ইউনিয়ন চীনে তৈরি বৈদ্যুতিক গাড়িতে শুল্ক ৪৫ শতাংশ পর্যন্ত উন্নীত করেছে। এখনকার সমস্যা হলো, সেই পণ্যগুলোর বড় গ্রাহকেরা, যার মধ্যে ইউরোপ ও যুক্তরাষ্ট্রও আছে, তারা ক্রমেই চীনের এসব পণ্য নিতে চাচ্ছে না, মুডি'স অ্যানালিটিকসের গবেষণা পরিচালক ক্যাটরিনা এল এ কথা বলেন। ট্রাম্প আবার জিতেছেন এবং তিনি এখন ক্ষমতা ও দায়িত্ব গ্রহণের প্রস্তুতি নিচ্ছেন, এই পরিস্থিতিতে বেইজিংকে আত্মজিজ্ঞাসা করতে হবে, অর্থনীতি পুনরুদ্ধারে সম্প্রতি তাদের গৃহীত পদক্ষেপগুলো যথেষ্ট হবে কি না।"
  },
  {
    "date_published": "2024-11-10T13:00:00",
    "date_modified": "2024-11-10T13:00:00",
    "author": "ফেরদৌস ফয়সাল",
    "category": "ইসলাম",
    "tag": [
      "ইসলাম",
      "কোরআন",
      "সুরা কলম"
    ],
    "title": "এক বাগান–মালিকের পরিণতি",
    "url": "https://www.prothomalo.com/religion/islam/1xr0tpp7vf",
    "content": "একটি বাগানের একজন মালিক ছিলেন। লোকটি ছিলেন খুবই আল্লাহভীরু। তিনি বাগানের ফসলের নির্দিষ্ট একটি অংশ গরিব-মিসকিনদের দান করতেন। তাঁর মৃত্যুর পর তাঁর তিন ছেলে সেই বাগানের মালিক হলো। তিন ছেলের মধ্যে দুজন ভাবল, তাদের পরিবারের লোকসংখ্যার তুলনায় বাগানের ফসল খুবই কম। ফসলের নির্দিষ্ট অংশ আর গরিব-মিসকিনকে দান করা সম্ভব নয়। ছেলের মধ্যে একজন অবশ্য গরিব-মিসকিনকে দান করতে চাইল। কিন্তু বাকি দুই ছেলে তার কথায় কান দিল না। পরদিন সকালে ভিক্ষুক আসার আগেই তারা ফসল কেটে নেওয়ার প্রতিজ্ঞা করল। প্রতিজ্ঞা করার সময় তারা ইনশা–আল্লাহ (আল্লাহ চাইলে) বলল না। ইনশা–আল্লাহ না বলায় এবং গরিব-মিসকিনকে কিছু না দেওয়ার অপরাধে আল্লাহ তাদের বাগানের ওপর গজব নাজিল করলেন। তিন ভাই ঘুমিয়ে থাকার অবস্থায় প্রচণ্ড ঝড় বয়ে গেল। এতে বাগানের ফসলের বিরাট ক্ষতি হলো। সকালে তারা ফসল কাটতে যাওয়ার সময় চুপি চুপি বলল, ‘সাবধান, আজ যেন কোনো ভিক্ষুকের দল ভিড় জমাতে না পারে।’ তারা আসার আগেই ফসল তোলার কাজ শেষ করতে হবে। ভিক্ষুক ও গরিবদের তাড়িয়ে দেওয়ার মনোভাব নিয়ে তারা বাগানে পৌঁছাল। বাগানে গিয়ে তারা দেখল লণ্ডভণ্ড পরিস্থিতি। সেটা দেখে তারা বলল, ‘মনে হয় আমরা পথ ভুল করে অন্য কোনো বাগানে চলে এসেছি। এটা তো আমাদের বাগান নয়।’ তাদের যে ভাইটি দরিদ্রদের প্রতি সহানুভূতিশীল ছিল, সে বলল, ‘তোমাদের বলেছিলাম, আল্লাহর সঙ্গে নাফরমানি কোরো না। ভিক্ষুকদের বঞ্চিত করার ইচ্ছা অহংকারের পরিণতি ছাড়া কিছুই নয়। এখনো সময় আছে, গুনাহ থেকে তওবা কর।’ তারা তওবা করে আল্লাহর কাছে ক্ষমাপ্রার্থনা করে বলল, ‘হে আমাদের প্রতিপালক! আমরা আপনার মহিমা প্রকাশ করছি। আপনিই মহাশক্তিধর। আপনি আমাদের ক্ষমা করুন। আমরা সীমালঙ্ঘন করে ফেলেছি। ক্ষমা না করলে আমাদের আর কোনো উপায় নেই।’ পবিত্র কোরআনে আছে, ‘আমি ওদের পরীক্ষা করব, যেভাবে আমি পরীক্ষা করেছিলাম সেই বাগানের মালিকদের, যখন ওরা শপথ করে বলেছিল যে ওরা সকালে বাগানের ফল পেড়ে আনবেই কোনো ব্যতিক্রম না করে (ইনশা–আল্লাহ না বলে)। তাই যখন ওরা ঘুমিয়েছিল তখন তোমাদের প্রতিপালকের কাছ থেকে এক বিপর্যয় সেই বাগানে হানা দিল, ফলে তা পুড়ে গিয়ে রাতের আঁধারের মতো কালো হয়ে গেল। সকালে ওরা একে অপরকে ডেকে বলল, যদি ফল তুলতে চাও, তবে সকাল-সকাল বাগানে চলো। তারপর ওরা ফিসফিসিয়ে কথা বলতে বলতে চলল, আজ যেন কোনো মিসকিন বাগানে তোমাদের কাছে ভিড়তে না পারে। ওরা তাদেরকে ঠেকাতে পারবে এই বিশ্বাসে সকালে বাগানের দিকে গেল। তারপর ওরা যখন বাগানের চেহারা দেখল (তখন) বলল, আমরা তো দিশা হারিয়েছি! না, আমরা তো ঠকে গেছি! ওদের মধ্যে সবচেয়ে ভালো লোকটা বলল, আমি কি তোমাদেরকে আল্লাহর পবিত্র মহিমা ঘোষণা করতে বলিনি? তখন ওরা বলল, আমরা আমাদের প্রতিপালকের পবিত্র মহিমা ঘোষণা করছি, নিঃসন্দেহে আমরা সীমালঙ্ঘন করেছিলাম। তারপর ওরা পরস্পরের প্রতি দোষারোপ করতে লাগল। ওরা বলল, হায়, দুর্ভোগ আমাদের! আমরা তো সীমালঙ্ঘন করেছিলাম। আশা করি, আমাদের প্রতিপালক এর পরিবর্তে আমাদের আরও ভালো বাগান দেবেন। আমরা আমাদের প্রতিপালকের দিকে মুখ ফেরালাম। শাস্তি এভাবেই আসে, আর পরকালের শাস্তি আরও কঠিন, যদি ওরা জানত!’ (সুরা কলম, আয়াত: ১৭-৩৩) সুরা কলম পবিত্র কোরআনের ৬৮তম সুরা। সুরাটি মক্কায় অবতীর্ণ হয়। কলমের শপথ করে হজরত মুহাম্মদ (সা.)-কে এই সুরায় বলা হয়েছে, তোমার প্রতিপালকের অনুগ্রহে তুমি পাগল নও। ইনশা–আল্লাহ না বলে যারা বড়াই করেছিল, তারা ক্ষতিগ্রস্ত হয়েছিল।"
  },
  {
    "date_published": "2024-11-10T12:37:54",
    "date_modified": "2024-11-10T12:37:54",
    "author": "নিজস্ব প্রতিবেদক",
    "category": "রাজধানী",
    "tag": [
      "পুলিশ",
      "অপরাধ",
      "রাজধানী"
    ],
    "title": "আওয়ামী লীগের কর্মসূচিকে কেন্দ্র করে ট্রাম্পের ছবি, প্ল্যাকার্ডসহ ১০ গ্রেপ্তার: ডিএমপি",
    "url": "https://www.prothomalo.com/bangladesh/capital/fmt19a5iqe",
    "content": "আওয়ামী লীগের কর্মসূচিকে কেন্দ্র করে যুক্তরাষ্ট্রের সদ্য বিজয়ী প্রেসিডেন্ট ডোনাল্ড ট্রাম্পের প্ল্যাকার্ডসহ ১০ জনকে গ্রেপ্তার করেছে পুলিশ। তারা বলছে, গতকাল শনিবার রাতে রাজধানীর বিভিন্ন এলাকায় অভিযান চালিয়ে অবৈধভাবে মিছিল ও সমাবেশের চেষ্টা করার সময় এই ১০ জনকে গ্রেপ্তার করা হয়। ঢাকা মহানগর পুলিশের (ডিএমপি) গণমাধ্যম ও জনসংযোগ বিভাগের উপকমিশনার মুহাম্মদ তালেবুর রহমানের স্বাক্ষর করা এক বিজ্ঞপ্তিতে এ তথ্য জানানো হয়। তবে গ্রেপ্তার ব্যক্তিদের নাম উল্লেখ করা হয়নি ওই বিজ্ঞপ্তিতে। ডিএমপি সূত্র জানায়, গ্রেপ্তার ব্যক্তিদের কাছ ট্রাম্পের পাশাপাশি বঙ্গবন্ধু শেখ মুজিবুর রহমান এবং নব্বইয়ের দশকে স্বৈরাচার এরশাদবিরোধী গণ–আন্দোলনে নিহত নূর হোসেনের প্ল্যাকার্ড উদ্ধার করা হয়। এ সময় তাঁদের কাছ থেকে বিপুল পরিমাণ উস্কানিমূলক পোস্টার, ছবিসহ প্ল্যাকার্ড ও অর্থ উদ্ধার করা হয়। আজ রোববার জিপিও–সংলগ্ন শহীদ নূর হোসেন চত্বরে আওয়ামী লীগ নূর হোসেন দিবস উপলক্ষে শ্রদ্ধা নিবেদনের কর্মসূচি ঘোষণা করে। এ কর্মসূচিকে ঘিরে পুলিশ গতকাল রাতভর রাজধানী বিভিন্ন এলাকায় অভিযান চালায়। ছাত্র–জনতার অভ্যুত্থানের ৫ আগস্ট আওমী লীগ সরকারের পতন হয়। পতনের পর নূর হোসেন দিবস উপলক্ষে আওয়ামী লীগের এটিই প্রথম কর্মসূচি। ডিএমপির বিজ্ঞপ্তিতে বলা হয়, সম্প্রতি আওয়ামী লীগ সভানেত্রী শেখ হাসিনা দেশকে অস্থিতিশীল করতে বিভিন্ন সামাজিক যোগাযোগমাধ্যমে ভাইরাল হওয়া অডিও ক্লিপে তাঁর দলের নেতা-কর্মীদের দিয়ে যুক্তরাষ্ট্রের নবনির্বাচিত প্রেসিডেন্টের ছবি ও যুক্তরাষ্ট্রের পতাকা ব্যবহার করে অবৈধ মিছিল–সমাবেশের নির্দেশনা দেন। ছবি ও প্ল্যাকার্ডগুলো ঢাল হিসেবে ব্যবহার করার নির্দেশ দেন এবং উদ্ভূত পরিস্থিতিতে সেগুলো ভাঙচুর ও অবমাননার ফুটেজ সংগ্রহের নির্দেশনা দেন। বিজ্ঞপ্তিতে বলা হয়, বাংলাদেশের সঙ্গে বন্ধুরাষ্ট্র যুক্তরাষ্ট্রের সুসম্পর্ক বিনষ্টের অপচেষ্টার অংশ হিসেবে তাঁরা এই অপতৎপরতার পরিকল্পনা করেছেন।"
  },
  {
    "date_published": "2024-11-10T13:08:20",
    "date_modified": "2024-11-10T13:08:20",
    "author": "ফখরুল ইসলাম",
    "category": "বাণিজ্য",
    "tag": [
      "পোশাকশিল্প",
      "দুর্নীতি",
      "বিশেষ সংবাদ",
      "এস আলম গ্রুপ"
    ],
    "title": "তৈরি পোশাকশিল্পে মালিক–শ্রমিক ঘোষণার ১৮ বিষয়ে অগ্রগতি সামান্য",
    "url": "https://www.prothomalo.com/business/4fyjwqgd2l",
    "content": "নিম্নতম মজুরি, হাজিরা বোনাস, মামলা প্রত্যাহারসহ ১৮টি বিষয়ে তৈরি পোশাক খাতের মালিক ও শ্রমিকেরা যে সমঝোতায় পৌঁছেছিলেন, দেড় মাস পার হলেও সেগুলোর বেশির ভাগই অবাস্তবায়িত রয়ে গেছে। শিল্পাঞ্চলে অস্থিরতা-সংঘাত ও শ্রমিক অসন্তোষের মধ্যে অন্তর্বর্তী সরকারের মধ্যস্থতায় দুই পক্ষ ওই সমঝোতায় পৌঁছায়। সরকারের এক মূল্যায়নে দেখা গেছে, এখন পর্যন্ত মাত্র সামান্য কয়েকটি বিষয়ে অগ্রগতি হয়েছে। সমঝোতায় পৌঁছানো ১৮টি বিষয়ের অন্যতম ছিল শ্রম আইন সংশোধন করা। সরকারের পরিকল্পনা ছিল আগামী ডিসেম্বরের মধ্যে অধ্যাদেশ জারির মাধ্যমে এটি সংশোধন করা হবে। তবে আগামী মার্চ পর্যন্ত এই প্রক্রিয়া পিছিয়ে গেছে। শ্রম ও কর্মসংস্থান মন্ত্রণালয় থেকে গত বুধবার পাওয়া এক প্রতিবেদন থেকে জানা গেছে, ১৮টি বিষয়ের কিছু পদক্ষেপের আংশিক বাস্তবায়ন হলেও বাকিগুলোর জন্য কাজ করছে বিভিন্ন কমিটি। শ্রম ও কর্মসংস্থান মন্ত্রণালয়ের উপদেষ্টা আসিফ মাহমুদ সজীব ভূঁইয়ার সভাপতিত্বে গত ১৩ সেপ্টেম্বর সচিবালয়ে অনুষ্ঠিত ‘শ্রম অসন্তোষ পরিস্থিতি পর্যালোচনা’ শীর্ষক আন্তমন্ত্রণালয় সভায় শ্রমিক ও মালিকপক্ষের যৌথ ঘোষণা হয়। ওই ঘোষণায় ২৫টি বিষয় জায়গা পেলেও ২৪ সেপ্টেম্বরে অনুষ্ঠিত বৈঠকে মালিক ও শ্রমিকেরা ১৮টি বিষয়ে সমঝোতায় পৌঁছান ও চূড়ান্ত ঘোষণা দেন। রাজনৈতিক পটপরিবর্তনের পর শিল্পাঞ্চলে যে অসন্তোষ দেখা দেয়, তা সমাধানের জন্যই সরকারের উদ্যোগে মালিক ও শ্রমিকদের মধ্যে ওই আলোচনা হয়। গত দেড় মাসে ১৮টি বিষয়ের বাস্তবায়নে কতটা অগ্রগতি হয়েছে, তা পর্যালোচনা করে মূল্যায়ন প্রতিবেদন তৈরি করেছে শ্রম ও কর্মসংস্থান মন্ত্রণালয়। উপদেষ্টা আসিফ মাহমুদ সজীব ভূঁইয়ার সভাপতিত্বে আজ রোববার ‘বর্তমান শ্রম পরিস্থিতি’ বিষয়ে মন্ত্রণালয়ে আবার একটি বৈঠক অনুষ্ঠিত হবে। এতে শ্রমিক ও মালিকদের যৌথ ঘোষণার বাস্তবায়ন নিয়ে আলোচনা হবে বলে জানা গেছে। শ্রম উপদেষ্টা ও শ্রমসচিব এ এইচ এম সফিকুজ্জামানসহ ৯ সদস্যের একটি দল সুইজারল্যান্ডের জেনেভায় আন্তর্জাতিক শ্রম সংস্থার (আইএলও) পরিচালনা পর্ষদের বৈঠকে যোগ দিয়ে দুই দিন আগে দেশে ফিরেছে। আজ অনুষ্ঠেয় বৈঠকে সেই অভিজ্ঞতা নিয়েও আলোচনা হবে বলে জানা গেছে। শ্রমসচিব এ এইচ এম সফিকুজ্জামান গতকাল শনিবার মুঠোফোনে প্রথম আলোকে বলেন, প্রায় দুই মাস আগে নেওয়া সিদ্ধান্তগুলোর বাস্তবায়ন চিত্র কাল (আজ) জানা হবে। তবে কারখানায় মজুরি না দেওয়ার তুলনায় দেওয়ার হারই বেশি। যে কয়েকটি কারখানায় এখনো মজুরি বকেয়া রয়েছে, তারাই ঝামেলা করছে। শ্রমিকদের জন্য রেশন দেওয়ার বিষয়ে মালিকপক্ষ খুব একটা এগিয়ে আসছে না বলে জানান সচিব সফিকুজ্জামান। তবে তিনি বলেন, ১৮টি বিষয় নিয়েই কাজ চলছে। সব পক্ষের সহযোগিতা থাকলে ইতিবাচক ফল পাওয়া যাবে। গত অক্টোবর মাসের মধ্যেই পোশাক খাতের নিম্নতম মজুরি বাস্তবায়নের ঘোষণা ছিল। শ্রম ও কর্মসংস্থান মন্ত্রণালয়ের প্রতিবেদনে বলা হয়েছে, বিজিএমইএর সদস্যভুক্ত ২ হাজার ১৪০টি কারখানার মধ্যে ২ হাজার ১২১টি তা বাস্তবায়ন করেছে। বাকি ১৯টির বাস্তবায়ন প্রক্রিয়াধীন এবং বিষয়টি তদারক করা হচ্ছে। শ্রমসচিব সফিকুজ্জামান প্রথম আলোকে বলেন, ১৯টির মধ্যে দুটি কারখানায় বকেয়া মজুরি পরিশোধের বিষয়টির ইতিমধ্যে সমাধান হয়েছে। বাকি কারখানাগুলো নিয়ে আলোচনা চলছে। নিম্নতম মজুরি পুনর্মূল্যায়নের জন্য ছয় মাসের মধ্যে একটি সক্ষমতা প্রতিবেদন তৈরির বিষয়ে দুই পক্ষের মধ্যে সমঝোতা হয়েছিল। শ্রমিক ও মালিকপক্ষের তিনজন করে প্রতিনিধির সমন্বয়ে একজন অতিরিক্ত সচিবের নেতৃত্বে গঠিত কমিটির মাধ্যমে এটি তৈরি হবে। এখন পর্যন্ত কমিটির দুটি বৈঠক হয়েছে। এ ছাড়া বার্ষিক নিম্নতম মজুরি পুনর্নির্ধারণ কমিটি মূল্যস্ফীতি বিবেচনায় রেখে চলতি মাসের মধ্যে শ্রমিকদের বার্ষিক মজুরি বৃদ্ধির বিষয়ে একটি প্রতিবেদন জমা দেবে বলে কথা রয়েছে। এ ব্যাপারে কাজ চলছে বলে মন্ত্রণালয়ের মূল্যায়ন প্রতিবেদনে জানানো হয়েছে। সিদ্ধান্ত অনুযায়ী, আগামী ডিসেম্বরের মধ্যে তিনটি বিষয়ে শ্রম আইন সংশোধন হওয়ার কথা। এগুলো হচ্ছে শ্রমিকের অধিকার নিশ্চিত করা, তাঁদের সার্ভিস বেনিফিট দেওয়া এবং নারী শ্রমিকদের মাতৃত্বকালীন ছুটি ১২০ দিন করা। শ্রমসচিব বলেন, ‘আইএলও পর্ষদ সভায় আমরা জানিয়ে এসেছি, অধ্যাদেশ জারি হতে মার্চ নাগাদ সময় লাগবে।’ মন্ত্রণালয়ের অগ্রগতি প্রতিবেদনে বলা হয়েছে, গত ২৪ সেপ্টেম্বর থেকে অনেক কারখানা ১২০ দিন মাতৃত্বকালীন ছুটি দেওয়া শুরু করেছে। সংশোধিত শ্রম আইনে এটি অন্তর্ভুক্ত করা হবে। সার্ভিস বেনিফিট বলতে স্থায়ী, অস্থায়ী ও দৈনিক মজুরির ভিত্তিতে চাকরি করা শ্রমিকদের ইস্তফা দেওয়ার সুযোগ এবং বিপরীতে মজুরি পাওয়ার কথা বলা হয়েছে। পাঁচ বছর কাজ করলে তাঁদের যে এককালীন সুবিধা পাওয়ার কথা, সেটি এখানে থাকবে। সংশোধিত শ্রম আইনে এ বিষয়গুলো যোগ করে অধ্যাদেশ জারি করা হবে। শ্রম আইনের ব্যত্যয় ঘটিয়ে অন্যায্যভাবে শ্রমিক ছাঁটাই না করার বিষয়ে সিদ্ধান্ত হয়েছে। প্রতিবেদনে বলা হয়, অন্যায্যভাবে ছাঁটাই হচ্ছে না। ছাঁটাই হলেও আইনানুগ ক্ষতিপূরণ দেওয়া হচ্ছে শ্রমিকদের। সমঝোতা বৈঠকে শ্রমিকদের জন্য রেশনব্যবস্থা চালু করতে মালিকদের কাছে প্রস্তাব দেওয়ার সিদ্ধান্ত হয়েছিল। পাশাপাশি সব পোশাক কারখানায় শ্রমিকের হাজিরা বোনাস, টিফিন ও নাইট বিল বৃদ্ধির সিদ্ধান্ত হয়। প্রতিবেদন থেকে জানা গেছে, রেশনের বিষয়ে এখনো কোনো অগ্রগতি নেই। তবে হাজিরা বোনাসসহ বিল বৃদ্ধির বিষয়ে কারখানাগুলোকে নির্দেশ দিয়েছে শ্রম ও কর্মসংস্থান মন্ত্রণালয়। তা বাস্তবায়নের বিষয়ে বিজিএমইএর পক্ষ থেকে তদারকও করা হচ্ছে। সিদ্ধান্ত হয়েছিল, শ্রমঘন এলাকায় ট্রেডিং করপোরেশন অব বাংলাদেশের (টিসিবি) মাধ্যমে সাশ্রয়ী মূল্যে নিত্যপণ্য সরবরাহ করা হবে এবং খাদ্য মন্ত্রণালয়ের খাদ্যবান্ধব কর্মসূচিও শ্রমঘন এলাকায় সম্প্রসারণ করা হবে। কাজটি হয়েছে বলে শ্রম মন্ত্রণালয়ের প্রতিবেদনে বলা হয়েছে। জুলাই-আগস্টে গণ-আন্দোলনে নিহত ও আহত শ্রমিকদের ক্ষতিপূরণ ও চিকিৎসা দিতে একটি তালিকা হওয়ার কথা। এ তালিকা পরে যাবে প্রধান উপদেষ্টার দপ্তরের ‘জুলাই শহীদ স্মৃতি ফাউন্ডেশন’-এ। শ্রমিকনেতাদের কাছ থেকে তালিকা নিয়ে শ্রম মন্ত্রণালয় তা স্বাস্থ্য মন্ত্রণালয়ে পাঠিয়েছে। তবে স্বাস্থ্য মন্ত্রণালয় এখনো এটি চূড়ান্ত করেনি। এদিকে রানা প্লাজা ও তাজরীন ফ্যাশন দুর্ঘটনায় ক্ষতিগ্রস্তদের বিষয়ে যে কমিটি রয়েছে, সেই কমিটি একটি প্রাথমিক প্রতিবেদন মন্ত্রণালয়ে জমা দিয়েছে। সাবেক প্রধানমন্ত্রীর দপ্তর ক্ষতিপূরণ দিতে অনেক টাকা অনুদান পেলেও খরচ করেনি বলে অভিযোগ রয়েছে। মালিক-শ্রমিকের সমঝোতায় বিষয়টি সুরাহা করার জন্য এলেও বিষয়টিতে কোনো অগ্রগতি নেই। ২০২৩ সালের মজুরি বৃদ্ধি আন্দোলনসহ শ্রমিকদের বিরুদ্ধে আগে অনেক হয়রানিমূলক ও রাজনৈতিক মামলা হয়েছে। এগুলো পর্যালোচনা করে আইন মন্ত্রণালয়ের মাধ্যমে নিষ্পত্তি করার কথা ছিল। মজুরি আন্দোলনে মারা যাওয়া চারজন শ্রমিকের পরিবারকে ক্ষতিপূরণ দেওয়ারও সিদ্ধান্ত হয়েছিল। প্রতিবেদনে বলা হয়েছে, এ বিষয়ে তথ্য যাচাইয়ের জন্য শ্রম ও কর্মসংস্থান মন্ত্রণালয় চিঠি পাঠিয়েছে কলকারখানা প্রতিষ্ঠান পরিদর্শন অধিদপ্তরে। জানা গেছে, শ্রমিক সংগঠন ও শ্রম অধিদপ্তর যৌথভাবে মামলার তালিকা তৈরি করে স্বরাষ্ট্র মন্ত্রণালয়ে পাঠাবে। এখনো তা স্বরাষ্ট্র মন্ত্রণালয়ে যায়নি। এ বিষয়ে নতুন করে অভিযুক্তদের শ্রম মন্ত্রণালয়ে আবেদন করতে বলা হয়েছে। এ-সংক্রান্ত মামলা আছে ৪২ জনের বিরুদ্ধে। তালিকা পাওয়ার পর স্বরাষ্ট্র মন্ত্রণালয় যাচাই-বাছাই করে সেগুলো আইন মন্ত্রণালয়ে পাঠাবে। এরপর মামলা বাতিলের গেজেট হবে। মামলা প্রত্যাহার নিয়ে বাংলাদেশ গার্মেন্টস অ্যান্ড ইন্ডাস্ট্রিয়াল ওয়ার্কার্স ফেডারেশনের সাধারণ সম্পাদক বাবুল আক্তার প্রথম আলোকে বলেন, ‘হয়রানিমূলক মামলাগুলোতে এখন পর্যন্ত কোনো অভিযোগপত্র (চার্জশিট) হয়নি। ফলে বিষয়টা খুবই সহজ। স্বরাষ্ট্র মন্ত্রণালয় থেকে থানাগুলোতে একটা চিঠি দিলেই মামলাগুলোয় চূড়ান্ত প্রতিবেদন দেওয়া সম্ভব।’ ঝুট ব্যবসা নিয়ে স্থানীয় রাজনৈতিক প্রভাবে চাঁদাবাজি হয়। চাঁদাবাজি বন্ধে কেন্দ্রীয় তদারক ব্যবস্থা তৈরি করার বিষয়ে সমঝোতা হয়েছিল। মন্ত্রণালয়ের প্রতিবেদনে বলা হয়েছে, শ্রম অধিদপ্তর ও কলকারখানা প্রতিষ্ঠান পরিদর্শন অধিদপ্তরকে একটি রূপরেখা তৈরির দায়িত্ব দেওয়া হয়েছে। দুই দপ্তর এখন এ বিষয়ে কাজ শুরু করেছে। কারখানায় নারী-পুরুষের বৈষম্যহীন নিয়োগের সিদ্ধান্তও হয়েছিল। প্রতিবেদনে বলা হয়েছে, কারখানার মালিকেরা বিষয়টি সমাধান করবেন। বিজিএমইএকে এ ব্যাপারে নির্দেশনা দেওয়া হয়েছে। শ্রমিক অধিকার-সংক্রান্ত গবেষণা প্রতিষ্ঠান বাংলাদেশ ইনস্টিটিউট অব লেবার স্টাডিজের (বিলস) নির্বাহী পরিচালক সৈয়দ সুলতান আহমেদ গতকাল প্রথম আলোকে বলেন, চুক্তি বাস্তবায়নে দুই পক্ষসহ সরকারকেও সক্রিয় হতে হবে। এই সময়ে কোনো কোনো ব্যবসায়ী যৌক্তিক কারণে অসুবিধায় থাকলেও কেউ কেউ আবার সুযোগ নিচ্ছেন। মজুরি বকেয়া রাখার কোনো অধিকার কারও নেই। মজুরি না দিলে শাস্তি—সরকারের দিক থেকে এটাই দর্শন হওয়া উচিত। বকেয়া বেতন পরিশোধ, কারখানা বন্ধ না করা এবং ছাঁটাই না করা—এ তিন বিষয়ে জোর দিয়ে সৈয়দ সুলতান আহমেদ বলেন, ‘ক্ষুধার্ত মানুষ চুপ করে থাকতে পারে না। মুদিদোকানি অপমান করছেন, বাড়িওয়ালা অপমান করছেন, অথচ কারখানা মালিকের কাছে মজুরি পান শ্রমিক। এ শ্রমিকের ক্ষোভ কমানো যাবে তাঁর বকেয়াটা পরিশোধ করেই।’ তিনি আরও বলেন, এ ধরনের সংকট মোকাবিলায় সরকারের দিক থেকে এমন একটি তহবিল গঠন করা দরকার, যেখানে প্রত্যেক কারখানার শ্রমিকদের জন্য দুই মাসের মজুরি জমা থাকবে।"
  },
  {
    "date_published": "2024-11-10T12:53:33",
    "date_modified": "2024-11-10T12:53:33",
    "author": "নিজস্ব প্রতিবেদক",
    "category": "রাজনীতি",
    "tag": [
      "রাজনীতি",
      "রাজধানী"
    ],
    "title": "বৈষম্যবিরোধী ছাত্র আন্দোলনের গণজমায়েত কর্মসূচি চলছে",
    "url": "https://www.prothomalo.com/politics/bomaoxalqe",
    "content": "বৈষম্যবিরোধী ছাত্র আন্দোলনের 'ফ্যাসিবাদ প্রতিরোধ মঞ্চের’ আয়োজনে গণজমায়েত কর্মসূচি চলছে। আজ রোববার দুপুর সাড়ে ১২টার দিকে বায়তুল মোকাররম মসজিদের দক্ষিণ গেটের মূল সড়কে এই কর্মসূচি শুরু হয়। যেখানে গণজমায়েত কর্মসূচির আয়োজন করা হয়েছে, সেই স্থানটি শহীদ নূর হোসেন চত্বর থেকে ১০০ মিটারের মধ্যে। পতিত স্বৈরাচার আওয়ামী লীগের বিচারের দাবিতে এ আয়োজন করেছে ফ্যাসিবাদ প্রতিরোধ মঞ্চ। দুপুর ১২টার দিকে কয়েক শ লোককে গণজমায়েত কর্মসূচিতে দেখা গেছে। এই কর্মসূচিতে মঞ্চে বৈষম্যবিরোধী ছাত্র আন্দোলনের সমন্বয়ক হাসনাত আবদুল্লাহ ও সারজিস আলম উপস্থিত হয়েছেন। সারজিস আলম বক্তব্যও দিয়েছেন। কর্মসূচির শুরুতেই আওয়ামী লীগ ও শেখ হাসিনার বিরুদ্ধে নানা স্লোগান দিচ্ছেন বৈষম্যবিরোধী ছাত্র আন্দোলনকারীরা। শহীদ নূর হোসেন দিবসে আওয়ামী লীগের কর্মসূচি ঘোষণা করে গতকাল শনিবার। এর প্রতিবাদে আজ সকাল থেকে নূর হোসেন চত্বর ও বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে বিক্ষোভ মিছিল, অবস্থান কর্মসূচি চলছে। আওয়ামী লীগের পক্ষ থেকে এ কর্মসূচি ঘোষণার পরপরই দলটির ওই কর্মসূচির বিরুদ্ধে অন্তর্বর্তী সরকারের কঠোর অবস্থানের কথা তুলে ধরে গতকাল ফেসবুকে পোস্ট দিয়েছেন প্রধান উপদেষ্টার প্রেস সচিব শফিকুল আলম। যুব ও ক্রীড়া উপদেষ্টা আসিফ মাহমুদ সজীব ভূঁইয়াও এক ফেসবুক পোস্টে কঠোর হুঁশিয়ারি দেন। ছাত্র-জনতার অভ্যুত্থানে ক্ষমতাচ্যুত আওয়ামী লীগকে রাজপথে কোনো মিছিল-সমাবেশ বা কর্মসূচি পালন করতে না দেওয়ার ঘোষণা দেন তাঁরা।"
  },
  {
    "date_published": "2024-11-10T13:15:56",
    "date_modified": "2024-11-10T13:15:56",
    "author": "প্রতিনিধি",
    "category": "জেলা",
    "tag": [
      "অনুষ্ঠান",
      "ক্ষুদ্র জাতিগোষ্ঠী",
      "মৌলভীবাজার",
      "শ্রীমঙ্গল"
    ],
    "title": "খাসিয়াদের বর্ষবরণের অনুষ্ঠান হবে না এবার",
    "url": "https://www.prothomalo.com/bangladesh/district/ozkqlxqx4u",
    "content": "ক্ষুদ্র জাতিগোষ্ঠী খাসি (খাসিয়া) সম্প্রদায়ের বর্ষ বিদায় ও নতুন বছরকে বরণের ‘খাসি সেং কুটস্নেম’ অনুষ্ঠান এবার হবে না বলে জানিয়েছে খাসি সোশ্যাল কাউন্সিল। প্রতিবছর ২৩ নভেম্বর এই অনুষ্ঠানটি করে আসছে তারা। খাসি সোশ্যাল কাউন্সিলের সাধারণ সম্পাদক ফিলা পতমী প্রথম আলোকে বলেন, খাসিদের আয়ের উৎস পান ব্যবসায় এবার মন্দা চলছে। খাসিরা পানের ন্যায্য দাম পাচ্ছেন না। এই কারণে অর্থনৈতিক সমস্যায় ভুগছেন তাঁরা। এই অনুষ্ঠান করতে তাদের দুই লাখ টাকার মতো খরচ হয়। এই টাকা জোগাড় করতে না পারার কারণে এ বছর তাঁরা অনুষ্ঠান করতে পারছেন না। তবে ঘরোয়া অনুষ্ঠানের মাধ্যমে দিবসটি পালন করবেন তাঁরা। ফিলা পতমী বলেন, প্রতি বছর সিলেট বিভাগের প্রায় ৭০টি খাসিয়া পুঞ্জির মানুষ এই উৎসবে অংশ নেন। দেশ–বিদেশের পর্যটকেরাও এই অনুষ্ঠানে আসেন। মৌলভীবাজারের কমলগঞ্জের মাগুরছড়া খাসিয়া পুঞ্জির খেলার মাঠে খাসিয়া সম্প্রদায়ের ঐতিহ্যবাহী এই বর্ষবিদায় ও বর্ষবরণ অনুষ্ঠানের আয়োজন করা হয়। খাসিয়ারা তাদের ঐতিহ্যবাহী পোশাক পরে নেচে–গেয়ে নিজেদের সংস্কৃতি তুলে ধরেন। ‘সেং কুটস্নেম’ উৎসবের দিন সবাই মিলে মাছ শিকার, খেলাধুলা, সাংস্কৃতিক পরিবেশনা, খাবার খেয়ে আনন্দে নিজেদের সামাজিক সম্পর্ক সুদৃঢ় করেন। অনুষ্ঠানস্থলে মেলা বসে। বিভিন্ন স্টলে খাসিয়ারা পোশাক, পান, তীর, ধনুক, বাঁশ-বেতের জিনিসপত্রের পসরা সাজিয়ে বসেন।"
  },
  {
    "date_published": "2024-11-10T13:08:25",
    "date_modified": "2024-11-10T13:08:25",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "সুপ্রিম কোর্ট",
      "মামলা",
      "খালেদা জিয়া",
      "আইন ও আদালত",
      "আইন ও বিচার"
    ],
    "title": "অরফানেজ ট্রাস্ট মামলা: খালেদা জিয়ার আপিলের অনুমতি মিলবে কি না, জানা যেতে পারে কাল",
    "url": "https://www.prothomalo.com/bangladesh/478zlh5gdd",
    "content": "জিয়া অরফানেজ ট্রাস্ট মামলায় উচ্চ আদালতের রায় নিয়ে বিএনপির চেয়ারপারসন খালেদা জিয়ার আপিল করার অনুমতি মিলবে কি না, তা আগামীকাল সোমবার জানা যেতে পারে। রায়ের বিরুদ্ধে খালেদা জিয়ার করা পৃথক লিভ টু আপিলের (আপিলের অনুমতি চেয়ে আবেদন) ওপর আদেশের জন্য আগামীকাল দিন ধার্য করেছেন আপিল বিভাগ। শুনানি নিয়ে আপিল বিভাগের জ্যেষ্ঠ বিচারপতি মো. আশফাকুল ইসলামের নেতৃত্বাধীন তিন সদস্যের আপিল বিভাগ আজ রোববার আদেশের এই দিন ধার্য করেন। জিয়া অরফানেজ ট্রাস্ট মামলায় ২০১৮ সালের ৮ ফেব্রুয়ারি বিশেষ জজ আদালত-৫ রায় দেন। রায়ে সাবেক প্রধানমন্ত্রী খালেদা জিয়াকে পাঁচ বছরের কারাদণ্ড ও অর্থদণ্ড দেওয়া হয়। এই রায়ের বিরুদ্ধে একই বছর হাইকোর্টে আপিল করেন খালেদা জিয়া। এই আপিলের ওপর শুনানি শেষে ২০১৮ সালের ৩০ অক্টোবর হাইকোর্ট রায় দেন। রায়ে খালেদা জিয়ার সাজা বাড়িয়ে ১০ বছরের কারাদণ্ড দেওয়া হয়। হাইকোর্টের পূর্ণাঙ্গ রায় প্রকাশের পর ২০১৯ সালে আপিল বিভাগে পৃথক দুটি লিভ টু আপিল করেন খালেদা জিয়া। পৃথক লিভ টু আপিল ৩ নভেম্বর আপিল বিভাগের চেম্বার আদালতে ওঠে। সেদিন আদালত পৃথক লিভ টু আপিল আপিল বিভাগে শুনানির জন্য ১০ নভেম্বর তারিখ ধার্য করেন। এর ধারাবাহিকতায় পৃথক লিভ টু আপিল শুনানির জন্য ওঠে। আদালতে খালেদা জিয়ার পক্ষে জ্যেষ্ঠ আইনজীবী জয়নুল আবেদীন ও আইনজীবী কায়সার কামাল শুনানি করেন। রাষ্ট্রপক্ষে অ্যাটর্নি জেনারেল মো. আসাদুজ্জামান ও দুর্নীতি দমন কমিশনের (দুদক) পক্ষে আইনজীবী আসিফ হাসান শুনানিতে অংশ দেন। এ সময় খালেদা জিয়ার পক্ষে জ্যেষ্ঠ আইনজীবী এ এম মাহবুব উদ্দিন খোকন, এম বদরুদ্দোজা ও মো. রুহুল কুদ্দুস এবং আইনজীবী গাজী কামরুল ইসলাম, জাকির হোসেন ভূঁইয়া, মাকসুদ উল্লাহ প্রমুখ উপস্থিত ছিলেন। ‘টাকা আত্মসাতের কিছু দেখা যাচ্ছে না’ বিচারিক আদালত একতরফা রায় দিয়েছেন উল্লেখ করে জ্যেষ্ঠ আইনজীবী জয়নুল আবেদীন বলেন, বিএনপির চেয়ারপারসনকে এ মামলায় বিচারিক আদালত ৫ বছর সাজা (কারাদণ্ড) দেন। হাইকোর্ট তা বাড়িয়ে ১০ বছর করেন। কীভাবে সাজা বাড়ানো হলো, তা উপস্থাপন করতে চান বলে শুনানিতে উল্লেখ করেন তিনি। এরপর খালেদা জিয়ার আইনজীবী কায়সার কামাল হাইকোর্টের রায়ের অংশবিশেষ উপস্থাপন করেন। মামলার এজাহার, অভিযোগপত্র ও বিচারিক আদালতের রায়ের অংশবিশেষ তুলে ধরে দুদকের আইনজীবী আসিফ হাসান বলেন, ‘এখানে টাকা আত্মসাতের কিছু দেখা যাচ্ছে না। ফান্ড মুভ হয়েছে। টাকা অ্যাকাউন্টে জমা আছে। আত্মসাতের কিছু নেই।’ বিচারিক আদালতে খালেদা জিয়ার ৩৪২ ধারায় দেওয়া বক্তব্য শুনানিতে তুলে ধরেন অ্যাটর্নি জেনারেল মো. আসাদুজ্জামান। তিনি বলেন, খালেদা জিয়া প্রধানমন্ত্রীর এতিম তহবিল–সংক্রান্ত কোনো অনুদান গ্রহণ বা বিতরণের সঙ্গে সম্পৃক্ত ছিলেন না বলা হয়েছে। কবি কাজী নজরুল ইসলামের রাজবন্দীর জবানবন্দির একটি প্রতিফলন ওই বক্তব্য এসেছে। এরপর কয়েকটি যুক্তি তুলে জ্যেষ্ঠ আইনজীবী জয়নুল আবেদীন বলেন, সাজা বাড়িয়ে হাইকোর্টের দেওয়া রায়ে আইনের ত্রুটি রয়েছে ও ভ্রান্ত ধারণাপ্রসূত। শুনানি নিয়ে আদালত আগামীকাল আদেশের জন্য দিন রাখেন। ছাত্র-জনতার অভ্যুত্থানে গত ৫ আগস্ট আওয়ামী লীগ সরকারের পতন হয়। ৬ আগস্ট জিয়া চ্যারিটেবল ট্রাস্ট ও জিয়া অরফানেজ ট্রাস্ট মামলায় দণ্ড মওকুফ করে খালেদা জিয়াকে মুক্তি দেওয়া হয়। এরপর জিয়া চ্যারিটেবল ট্রাস্ট মামলায় বিচারিক আদালতের রায়ের বিরুদ্ধে হাইকোর্টে করা আপিল শুনানির পূর্বপ্রস্তুতি হিসেবে পেপারবুক তৈরির জন্য অনুমতি চেয়ে খালেদা জিয়ার আবেদন ৩ নভেম্বর মঞ্জুর করেন হাইকোর্টের একটি দ্বৈত বেঞ্চ। হাইকোর্টে ২০১৮ সালে খালেদা জিয়া আপিলটি করেন।"
  },
  {
    "date_published": "2024-11-10T12:51:00",
    "date_modified": "2024-11-10T12:51:00",
    "author": "বিশেষ প্রতিবেদক",
    "category": "বাংলাদেশ",
    "tag": [
      "প্রধান উপদেষ্টা",
      "সরকার",
      "অন্তর্বর্তীকালীন সরকার",
      "গণ-অভ্যুত্থান"
    ],
    "title": "তিন মাসে মন্ত্রণালয় ও বিভাগগুলোর কাজের অগ্রগতি প্রকাশ",
    "url": "https://www.prothomalo.com/bangladesh/6rz6g9uk8v",
    "content": "ছাত্র-জনতার অভ্যুত্থানের মাধ্যমে গঠিত অন্তর্বর্তী সরকারের তিন মাস পূর্তি হয়েছে ৮ নভেম্বর। এই তিন মাসে সরকারের মন্ত্রণালয় ও বিভাগগুলো কী কী কাজ করেছে, তার তথ্য প্রকাশ করেছে সরকার। আজ রোববার প্রধান উপদেষ্টার প্রেস উইং থেকে রাজধানীর ফরেন সার্ভিস একাডেমিতে মন্ত্রণালয় ও বিভাগ অনুযায়ী এসব কাজের অগ্রগতি তুলে ধরা হয়। সেখানে মন্ত্রণালয় ও বিভাগগুলোর কাজ আলাদা আলাদাভাবে তুলে ধরা হয়। যেমন জনপ্রশাসন মন্ত্রণালয়ের অগ্রগতি হিসেবে যেসব তথ্য তুলে ধরা হয়েছে, সেগুলোর মধ্যে রয়েছে গত তিন মাসে সচিব পদে ১২ জন, গ্রেড-১ পদে ৩ জন, অতিরিক্ত সচিব পদে ১৩৫ জন, যুগ্ম সচিব পদে ২২৬ জন ও উপসচিব পদে ১২৫ জন কর্মকর্তাকে পদোন্নতি দেওয়া হয়েছে। যুগ্ম সচিব পদে ৯৬ জন ও উপসচিব পদে ১৮৯ জনকে বদলি করা হয়েছে। এ ছাড়া বিভাগীয় কমিশনার পদে ৪ জন, অতিরিক্ত বিভাগীয় কমিশনার পদে ৩ জন, জেলা প্রশাসক পদে ৫৯ জন, অতিরিক্ত জেলা প্রশাসক পদে ১১৮ জন ও উপজেলা নির্বাহী কর্মকর্তা (ইউএনও) পদে ১৬৫ জন কর্মকর্তাকে নিয়োগ বা বদলি করা হয়েছে। এভাবে অন্যান্য মন্ত্রণালয় ও বিভাগ তাদের কাজের অগ্রগতি তুলে ধরেছে। এর আগে গত বৃহস্পতিবার অনুষ্ঠিত উপদেষ্টা পরিষদের বৈঠকের সিদ্ধান্ত জানাতে রাজধানীর ফরেন সার্ভিস একাডেমিতে আয়োজিত সংবাদ সম্মেলনে সাংবাদিকদের প্রশ্নের জবাবে মোটাদাগে সরকারের বড় পাঁচটি কাজের কথা তুলে ধরেছিলেন প্রধান উপদেষ্টার প্রেস সচিব শফিকুল আলম। প্রেস সচিব বলেছিলেন, মোটাদাগে তিন মাসে সরকার যথেষ্ট অর্জন করেছে। পাঁচটি বড় কাজ হয়েছে। একটি হলো স্মুথ একটি ট্রানজিশন (শান্তিপূর্ণভাবে পরিবর্তন) হয়েছে। দুই. একটি ভঙ্গুর অবস্থা থেকে অর্থনীতি উদ্ধার হয়েছে। তিন. ব্যাপক বৈশ্বিক সহায়তা পাওয়া গেছে। চার. সংস্কারের পথরেখা দেওয়া হয়েছে। সংস্কারের পর রাজনৈতিক দলগুলোর সঙ্গে আলাপ হবে, তখন সংস্কার কতটুকু করা হবে এবং সেটার ওপর নির্ভর করবে নির্বাচনের তারিখ। পাঁচ. এই তিন মাসে বন্যা, গার্মেন্টসে অস্থিরতাসহ অনেকগুলো সমস্যা ছিল। সেসব সমস্যা থেকে দেশকে উত্তরণের দিকে নেওয়া হয়েছে বলে উল্লেখ করে প্রেস সচিব বলেন, ‘আমরা চেষ্টা করেছি এই সমস্যাগুলো কতটা ভালোভাবে মোকাবিলা করা যায়।’ ছাত্র-জনতার আন্দোলনের মুখে ৫ আগস্ট আওয়ামী লীগ সরকার ক্ষমতাচ্যুত হয়। এরপর ৮ আগস্ট ড. মুহাম্মদ ইউনূসকে প্রধান উপদেষ্টা করে গঠন করা হয় অন্তর্বর্তী সরকার।"
  },
  {
    "date_published": "2024-11-10T13:00:00",
    "date_modified": "2024-11-10T13:00:00",
    "author": "জাহিদ হোসাইন খান",
    "category": "জীবনযাপন",
    "tag": [
      "মেধাবী",
      "স্বপ্ন নিয়ে",
      "শিক্ষা",
      "প্রবাসী",
      "অনুপ্রেরণা"
    ],
    "title": "কী ছিল দেশে ফেরার অনুপ্রেরণা",
    "url": "https://www.prothomalo.com/lifestyle/84p05skn77",
    "content": "বুয়েটে পড়া শেষে যুক্তরাষ্ট্রের বিখ্যাত ম্যাসাচুসেটস ইনস্টিটিউট অব টেকনোলজি (এমআইটি) থেকে পিএইচডি করেছেন তাকিয়ান ফখরুল। এখন বুয়েটেই শিক্ষকতা করছেন। তাঁর দেশে ফেরার অনুপ্রেরণা কী ছিল? ‘আমি দেশে ফেরার সিদ্ধান্ত নিই আমার মা-বাবার কারণে। আমার বাবা মো. ফখরুল ইসলাম ১৯৮০-এর দশকে বুয়েটের অধ্যাপক ছিলেন। তিনিও বিদেশে থাকার সুযোগ পেয়েও দেশে ফিরেছিলেন। দিন শেষে দেশ আর পরিবার আমার কাছে গুরুত্বপূর্ণ। বিদেশে হয়তো ভালো চাকরি করব, ভালো গবেষণা করব, কিন্তু পরিবার ও দেশের আবহাওয়া-সংস্কৃতি মিস করব। পিএইচডি শেষ করে মাইক্রোসফট বা ইন্টেলে অনেকেই যোগ দেয়। আমার সামনেও সুযোগ ছিল। আমি দেশে ফিরে শিক্ষার্থী ও গবেষকদের জন্য নতুন সুযোগ তৈরির চেষ্টা করছি। বুয়েটের তড়িৎ ও ইলেকট্রনিকস কৌশল বিভাগের প্রথম বিভাগীয় প্রধান ড. ওয়াকার আহমেদের কথা শুনেছি। তিনি ১৯৪৯ সালে স্ট্যানফোর্ড বিশ্ববিদ্যালয় থেকে পিএইচডি করে দেশে ফিরে আসেন। জামিলুর রেজা চৌধুরী স্যারের কথা আমরা জানি। তাঁদের মতো মানুষ ইচ্ছে করলে বিদেশে কাজ করতে পারতেন। তাঁরা দেশে এসে দেশের জন্য কাজ করেছেন, দেশের সমস্যা সমাধানের চেষ্টা করেছেন। আমি আবার মা-বাবা আর শিক্ষকদের দেখানো পথই বেছে নিয়েছি।’ কানাডা ও যুক্তরাষ্ট্র থেকে স্নাতক ও স্নাতকোত্তর শেষে ভিনদেশের নানা প্রতিষ্ঠান থেকেই কাজের ডাক পেয়েছিলেন আমরিন বশির। বিদেশে চাকরি করবেন, নাকি দেশে ফিরবেন, এই প্রশ্ন মাথায় উঁকি দেওয়ার আগেই বাংলাদেশ বিমানের টিকিট কেটে ফেলেন তিনি। দেশে ফিরে গ্রামে গ্রামে শিক্ষা নিয়ে কাজ শুরু করেন আমরিন। ফেরার অনুপ্রেরণা কী ছিল? জানতে চাইলে তিনি বললেন, ‘একটা ছেলের সঙ্গে একবার পরিচয় হয়েছিল। দুর্গম চরে থাকে। রাতে কেরোসিনের কুপির আলোয় পড়তে হয় বলে কেরোসিনের টাকা জোগাড় করতে সে দিনের বেলা কাজ করত। আমি ম্যাকগিল আর হার্ভার্ড বিশ্ববিদ্যালয় থেকে পড়ে এসেও এই ছেলের আগ্রহ দেখে চমকে যাই। আমাদের দেশের মানুষ প্রচণ্ড প্রত্যয়ী। তাঁদের নিয়ে কাজের অনেক সুযোগ আছে। আমি যেমন এখন শিক্ষা ও গবেষণা নিয়ে কাজ করছি। বাংলাদেশের বিভিন্ন প্রতিষ্ঠানের সাফল্য “বিজনেস কেস” আকারে হার্ভার্ড বিশ্ববিদ্যালয়সহ বিশ্বের বিভিন্ন বিশ্ববিদ্যালয়ে প্রকাশ করার চেষ্টা করছি।’ কানাডার ম্যাকগিল বিশ্ববিদ্যালয় থেকে ইতিহাস ও ভূগোলে স্নাতক করেছেন আমরিন। পরে হার্ভার্ড গ্র্যাজুয়েট স্কুল অব এডুকেশন থেকে মাস্টার্স করেছেন শিক্ষা ও আন্তর্জাতিক নীতি বিষয়ে। এখন ট্রিনিটি কলেজ ডাবলিনে পিএইচডি করছেন। বাংলাদেশের শিক্ষা ও সংস্কৃতিকে কীভাবে সারা বিশ্বে ছড়িয়ে দেওয়া যায়, সেটাই তাঁর আগ্রহের বিষয়। বলছিলেন, ‘সম্প্রতি টেডেক্সের একটি সম্মেলনে অংশ নিই। সেখানে দেশের গল্প বলেছি। বাংলাদেশের মতো উদীয়মান একটি দেশে কাজের অনেক সুযোগ। এখানে মানুষের জীবনে অনেক পরিবর্তন আনার সুযোগ আছে। এসবের কারণেই আমার ফেরা।’ শাহরিয়ার আহমেদ শুরুতে পড়েছেন ঢাকা মেডিকেল কলেজে। পরে যুক্তরাজ্যের কেমব্রিজ বিশ্ববিদ্যালয় থেকে পপুলেশন হেলথ সায়েন্সেসে মাস্টার্স করেন। বলছিলেন, ‘চিকিৎসা খাতেই যুক্ত হওয়ার সুযোগ ছিল। কিন্তু আমি অনেক মানুষের জীবনে পরিবর্তন আনতে চেয়েছি। নীতিনির্ধারণী পর্যায়ে কাজ করতে চেয়েছি। তাই মেডিকেলের পড়াশোনা শেষ করে গবেষক হিসেবে একটি আন্তর্জাতিক সংস্থায় যোগ দিই। পরে কেমব্রিজে পড়ার সুযোগ পাই। ২০২২ সালে ফেলোশিপ নিয়ে পড়তে যাই। বিদেশের করপোরেট বা আন্তর্জাতিক গবেষণা সংস্থায় ক্যারিয়ার গড়ার ডাক পেয়েছিলাম। কিন্তু দেশে ফিরেছি নিজের আগ্রহে। দেশের মানুষের করের টাকায় মেডিকেল পড়াশোনা করেছি, তাঁদের সেবা ও উন্নয়নের জন্যও তো কিছু করার আছে।’ এখন দেশেই একটি আন্তর্জাতিক গবেষণা প্রতিষ্ঠানে কাজ করছেন তিনি।’ যুক্তরাজ্যের ইউনিভার্সিটি অব ম্যানচেস্টারে পড়েছেন কামরুল হাসান। দেশে ফেরার কথা মাথায় রেখেই বৃত্তি বেছে নিয়েছিলেন তিনি। তিনি বলছিলেন, ‘আমি চিভেনিং ও ইরাসমাস মুন্ডাস বৃত্তির জন্য নির্বাচিত হয়েছিলাম। ইরাসমাস মুন্ডাস বৃত্তি নিয়ে পড়লে আমার ইউরোপের বিভিন্ন দেশে বাসের বড় একটা সুযোগ তৈরি হতো। অন্যদিকে চিভেনিং বৃত্তি নিয়ে পড়া শেষে দেশে ফিরে এসে কাজে যুক্ত হওয়ার শর্ত থাকে। অনেকে তাই ইরাসমাস মুন্ডাসই বেছে নেওয়ার পরামর্শ দিয়েছিল। আমি দেশে জাহাঙ্গীরনগর বিশ্ববিদ্যালয়ে নৃবিজ্ঞানে পড়েছি। আমার পড়াশোনার পেছনে জনগণের কষ্টের টাকা ছিল। বিশ্ববিদ্যালয়ে পড়া শেষ করে তো দেশের জন্য কিছু করার সুযোগ পাইনি। সে কারণেই যুক্তরাজ্য থেকে পড়া শেষ করে দেশে ফিরে যোগ দিই একটি উন্নয়ন সংস্থায়। এখন গবেষক হিসেবে কাজ করছি। ভবিষ্যতে হয়তো পিএইচডি করতে যাব বিদেশে। কিন্তু আমার পিএইচডির বিষয়ও হবে বাংলাদেশ–সম্পর্কিত, সেটাই আশা করছি। দেশ থেকে এত কিছু পেয়েছি, কিছু তো প্রতিদান দিতে হবে।’ ঢাকার সানবিমস থেকে এ-লেভেল আর ও-লেভেলে করে কানাডায় চলে যান শাদলী রহমান। ব্রিটিশ কলাম্বিয়া বিশ্ববিদ্যালয় থেকে রাজনীতিতে স্নাতক, পরে মাস্টার্স করেন যুক্তরাজ্যের সাসেক্স বিশ্ববিদ্যালয়ে। জাতিসংঘ কিংবা বড় কোনো উন্নয়ন সংস্থায় কাজ করার স্বপ্ন দেখতেন। সেই তাড়নাতেই দেশে ফিরে যোগ দেন একটি উন্নয়ন সংস্থায়। তিনি বলছিলেন, ‘বাংলাদেশ হচ্ছে এমন দেশ, যেখানে বিশ্বের সব বড় বড় উন্নয়ন সংস্থা কাজ করে। জাতিসংঘের এমন অনেক সংস্থা আছে, যেগুলো কানাডায় কাজ করে না, কিন্তু বাংলাদেশে করে। বিদেশের অনেক বিশ্ববিদ্যালয়ের শিক্ষার্থীরা বাংলাদেশে ইন্টার্নশিপ করতে আসে ব্যবহারিক কাজ শিখতে। সেখানে আমার জন্য তো নিজের ঘরে ফেরার বিষয়টি দারুণ।’ শুরুতে তাঁর ফেরার কথা শুনে নাকি বন্ধুরা অবাক হয়েছিল। সবাই যেখানে কানাডা ছুটতে চাইছে, সেখানে শাদলী কেন ফিরলেন, জানতে চেয়েছিল অনেকে। শাদলী বলেন, ‘বন্ধুদের বলেছি, এটা আমার নিজের দেশ। এখানে যেভাবে আমি কাজ করতে পারব, তা তো অন্য কোথাও পারব না। কানাডা-যুক্তরাজ্যের ক্লাসরুমে যা পড়েছি, তার ব্যবহারিক প্রয়োগের সুযোগ পাচ্ছি এখানে। পছন্দের কাজের সুযোগের ডাকেই আমি বাংলাদেশে ফিরেছি।’"
  },
  {
    "date_published": "2024-11-10T13:04:51",
    "date_modified": "2024-11-10T13:04:51",
    "author": "নাজনীন আখতার",
    "category": "রাজধানী",
    "tag": [
      "বিশেষ সংবাদ",
      "ঢাকা",
      "এলিভেটেড এক্সপ্রেসওয়ে",
      "রাজধানী",
      "পরিবহন"
    ],
    "title": "ইতালথাইকে বাদ দিয়ে ঢাকা এলিভেটেড এক্সপ্রেসওয়ের কাজ আবার শুরু হচ্ছে",
    "url": "https://www.prothomalo.com/bangladesh/capital/dfq4hi8a2c",
    "content": "দ্রুতগতির উড়ালসড়ক ঢাকা এলিভেটেড এক্সপ্রেসওয়ের কাজ ৯ মাস বন্ধ থাকার পর চলতি নভেম্বরের শেষে বা আগামী ডিসেম্বরের শুরুতে আবার শুরু হচ্ছে। এক্সপ্রেসওয়ে নির্মাণকাজের ৫১ শতাংশ শেয়ারের অধিকারী ইতালিয়ান থাই (ইতালথাই) ডেভেলপমেন্ট পাবলিক কোম্পানিকে বাদ দিয়ে শুরু হচ্ছে এ কাজ। শেয়ার নিয়ে দ্বন্দ্বের জেরে ব্যাংকঋণ ছাড় না হওয়ায় অর্থসংকটে এক্সপ্রেসওয়ের নির্মাণকাজ এ বছরের ফেব্রুয়ারি থেকে ধাপে ধাপে বন্ধ হয়ে যায়। শেয়ার হস্তান্তরের বিরুদ্ধে গত সেপ্টেম্বরে বাংলাদেশে ও অক্টোবরে সিঙ্গাপুরে আইনি লড়াইয়ে ইতালথাই হেরে যাওয়ায় তাদের শেয়ার নিয়ে নিচ্ছে অপর অংশীদার চীনের শেনডং ইন্টারন্যাশনাল ইকোনমিক অ্যান্ড টেকনিক্যাল কো-অপারেশন গ্রুপ। ফলে এ নির্মাণকাজ শুরু করা প্রতিষ্ঠান ইতালথাইকে সরে যেতে হচ্ছে। আর শেনডংয়ের শেয়ার ৩৪ শতাংশ থেকে বেড়ে দাঁড়াচ্ছে ৮৫ শতাংশে। সরকারি-বেসরকারি অংশীদারত্বের (পিপিপি) বড় এ প্রকল্পে বাংলাদেশ ছাড়াও রয়েছে থাইল্যান্ডের প্রতিষ্ঠান ইতালথাই, চীনের শেনডং ও সিনো হাইড্রো করপোরেশন। এক্সপ্রেসওয়ের নির্মাণ ও পরিচালনার জন্য এফডিইই লিমিটেড নামের কোম্পানি গঠন করে ইতালথাই। প্রকল্পে বিদেশি তিন প্রতিষ্ঠানের শেয়ার যথাক্রমে ৫১, ৩৪ ও ১৫ শতাংশ। বাংলাদেশ সেতু কর্তৃপক্ষ (বিবিএ) এক্সপ্রেসওয়ের নির্বাহক প্রতিষ্ঠান। এফডিইইর কর্মকর্তারা জানিয়েছেন, নভেম্বরের শেষে বা ডিসেম্বরের শুরুতে নির্মাণকাজ আবার শুরু হতে যাচ্ছে। ছুটিতে পাঠানো কর্মীদের কাজে যোগ দেওয়ার নির্দেশনা দেওয়া হয়েছে। শেয়ার হস্তান্তর প্রক্রিয়ার জন্য শেনডং কারওয়ান বাজারে অবস্থিত যৌথ মূলধন কোম্পানি ও ফার্মগুলো পরিদপ্তরে (আরজেএসসি) আবেদন করেছে। এই কর্মকর্তারা আরও বলেন, সিনো হাইড্রোর শেয়ার একই থাকছে। শেয়ার হস্তান্তর প্রক্রিয়া শেষ না করা পর্যন্ত ব্যাংকঋণের অর্থ ছাড় হবে না। এ সময়ে শেনডং নিজস্ব অর্থ দিয়ে এক্সপ্রেসওয়ের হাতিরঝিল অংশে টুকটাক কাজ করছে। শেয়ার নিয়ে দ্বন্দ্ব ও ব্যাংকঋণ সম্পর্কে জানা যায়, ওই প্রকল্পের জন্য এফডিইইর চুক্তি হয়েছিল চীনের দুটি ঋণদাতা প্রতিষ্ঠান চায়না এক্সিম ব্যাংক ও ইন্ডাস্ট্রিয়াল অ্যান্ড কমার্শিয়াল ব্যাংক অব চায়নার (আইসিবিসি) সঙ্গে। তবে সময়মতো সুদ পরিশোধ করতে পারেনি ইতালথাই। ঋণের শর্ত অনুসারে, সুদ পরিশোধ করতে ব্যর্থ হওয়া প্রতিষ্ঠান তার শেয়ারের অংশ অন্য প্রতিষ্ঠানের কাছে বিক্রি করতে পারবে। সুদ পরিশোধ করতে না পারায় চীনা দুটি প্রতিষ্ঠান শেয়ার নিতে চাপ দিলেও ইতালথাই রাজি হয়নি। এ অবস্থায় গত ১৭ জানুয়ারি ব্যাংক দুটি ঋণের অর্থ ছাড় বন্ধ করে দেয়। এ ঘটনায় সিঙ্গাপুর ইন্টারন্যাশনাল আরবিট্রেশন সেন্টারে সালিস নোটিশ পাঠায় ইতালথাই। একই সময়ে হাইকোর্টে শেয়ার হস্তান্তরের বিরুদ্ধে নিষেধাজ্ঞা জারির আবেদন করে। প্রথমে ইতালথাইয়ের শেয়ার স্থানান্তরের ওপর স্থিতাবস্থা তুলে দিয়ে গত ১২ মে রায় দেন হাইকোর্ট। এর বিরুদ্ধে আপিল হলে আপিল বিভাগ আবার শেয়ার হস্তান্তরের ওপর স্থগিতাদেশ দেন। তবে গত ৫ আগস্ট শেখ হাসিনা সরকারের পতনের পর ১ সেপ্টেম্বর আপিল বিভাগের পূর্ণাঙ্গ বেঞ্চ শেয়ার হস্তান্তরের ওপর স্থগিতাদেশ খারিজ করে দেন। এরপর সিঙ্গাপুর ইন্টারন্যাশনাল আরবিট্রেশন সেন্টারে অক্টোবরের প্রথম সপ্তাহে ইতালথাই ও দ্বিতীয় সপ্তাহে শেনডংয়ের আবেদনের ওপর শুনানি হয়। ২০ অক্টোবর সিঙ্গাপুরও ইতালথাইয়ের বিরুদ্ধে রায় দিলে শেয়ার হস্তান্তরে সম্মত হয় প্রতিষ্ঠানটি। ‘ঢাকা এলিভেটেড এক্সপ্রেসওয়ে’ প্রকল্পের পরিচালক এ এইচ এম সাখাওয়াত আখতার গত বুধবার প্রথম আলোকে বলেন, ইতালথাই অনেক চেষ্টা করেও অর্থ জোগাড় করতে পারেনি। তারা ঋণখেলাপি হয়ে পড়ে। সেপ্টেম্বরে উচ্চ আদালত শেয়ার হস্তান্তরে কোনো বাধা নেই বলে রায় দিয়েছিলেন। পরে ২০ অক্টোবর সিঙ্গাপুর ইন্টারন্যাশনাল আরবিট্রেশন সেন্টারেও শুনানিতে ইতালথাই জিততে পারেনি। তিনি বলেন, এর ফলে তাদের শেয়ার হস্তান্তর করতে হচ্ছে। এ প্রকল্পে ইতালথাই আর থাকছে না। ইতিমধ্যে শেয়ার হস্তান্তরের প্রক্রিয়া শুরু হয়েছে। নভেম্বরের শেষ নাগাদ কাজ শুরু করা যাবে বলে আশা করা যায়। শেয়ার হস্তান্তর বিষয়ে ইতালথাই ও শেনডংয়ের কোনো কর্মকর্তা কথা বলতে চাননি। তবে এর আগে এফডিইইর ব্যবস্থাপনা পরিচালক (এমডি) থাই নাগরিক ভাসকন খান্নাভা প্রথম আলোকে জানিয়েছিলেন, শেয়ার নিয়ে দ্বন্দ্ব ও অর্থের অভাবে কাজ বন্ধ রয়েছে। তাঁরা অর্থ জোগাড়ের চেষ্টা করছেন। তিনি আরও বলেছিলেন, ইতালথাইয়ের সঙ্গে চীনা ঋণদাতা ও অংশীদারত্বের মধ্যে দ্বন্দ্ব রয়েছে। কোনো আইনি ভিত্তি ছাড়াই তাঁরা এফডিইইর শেয়ার স্থানান্তর চান। এদিকে এফডিইইর আইনজীবীরা জানিয়েছিলেন, ইতালথাই প্রকল্পের শুরু থেকে সব ঝক্কি নিয়েছে। অথচ অন্যায়ভাবে তাদের শেয়ার হস্তান্তরে চাপ দেওয়া হয়েছে। ২০০৯ সালে ঢাকা এলিভেটেড এক্সপ্রেসওয়ে প্রকল্প নেওয়া হয়। ২০১১ সালে প্রথমে বিনিয়োগকারী প্রতিষ্ঠান হিসেবে ইতালথাইয়ের সঙ্গে সরকারের ৮ হাজার ৭০৩ কোটি টাকার চুক্তি হয়। সাড়ে ৩ বছরের মধ্যে নির্মাণকাজ শেষ করে দ্রুতগতির উড়ালসড়কটি চালু করার কথা ছিল। তবে অর্থায়ন নিয়ে সমস্যা দেখা দেওয়ায় প্রকল্পটি ঝুলে যায়। সময়মতো কাজ শুরু না হওয়ায় ও নকশায় কিছু পরিবর্তন আনার কারণে ২০১৩ সালে ২৩৭ কোটি টাকা বাড়িয়ে ৮ হাজার ৯৪০ কোটি টাকা ব্যয় নির্ধারণ করে চুক্তি সংশোধন করা হয়। বিনিয়োগের জন্য প্রয়োজনীয় অর্থ জোগাড় করতে না পারায় এ প্রকল্পের জন্য ইতালথাইয়ের সক্ষমতা নিয়ে প্রশ্ন ওঠে। প্রতিষ্ঠানটি ঋণ পাচ্ছিল না। এ অবস্থায় এফডিইইর ৪৯ শতাংশ শেয়ার কিনে নেয় শেংডন ও সিনো হাইড্রো। এক্সপ্রেসওয়ের আনুষ্ঠানিক নির্মাণকাজ শুরু হয় ২০২০ সালের ১ জানুয়ারি। গত বছরের ২ সেপ্টেম্বর হজরত শাহজালাল আর্ন্তজাতিক বিমানবন্দর এলাকার কাওলা থেকে তেজগাঁও পর্যন্ত এবং পরে গত ২০ মার্চ কারওয়ান বাজার (এফডিসি) অংশ যানবাহন চলাচলের জন্য খুলে দেওয়া হয়। কাওলা থেকে শুরু হয়ে কুড়িল, বনানী, মহাখালী, তেজগাঁও, মগবাজার, কমলাপুর, সায়েদাবাদ, যাত্রাবাড়ী হয়ে ঢাকা-চট্টগ্রাম মহাসড়কের কুতুবখালী এলাকায় গিয়ে শেষ হবে এ প্রকল্প। চুক্তি অনুসারে, মূল কাঠামোর নির্মাণব্যয়ের ৭৩ শতাংশ জোগান দেবে বিনিয়োগকারী প্রতিষ্ঠান। আর ২৭ শতাংশ দেবে বাংলাদেশ সরকার, যা ভায়াবিলিটি গ্যাপ (ভিজিএফ) নামে পরিচিত। এলিভেটেড এক্সপ্রেসওয়ে দিয়ে দিনে গড়ে ৫৫ হাজার গাড়ি চলাচল করে। এর বেশির ভাগ ব্যক্তিগত।"
  },
  {
    "date_published": "2024-11-10T13:09:50",
    "date_modified": "2024-11-10T13:09:50",
    "author": "সংবাদদাতা",
    "category": "জেলা",
    "tag": [
      "লালমাই",
      "মানববন্ধন",
      "চট্টগ্রাম বিভাগ",
      "কুমিল্লা"
    ],
    "title": "লালমাই উপজেলা সদর স্থানান্তরের দাবিতে মানববন্ধন, সমাবেশ",
    "url": "https://www.prothomalo.com/bangladesh/district/ggwlhkel5w",
    "content": "কুমিল্লার লালমাই উপজেলা সদর কার্যালয় স্থানান্তরের দাবিতে মানববন্ধন ও সমাবেশ করা হয়েছে। গতকাল শনিবার সকালে কুমিল্লা-বাঙ্গড্ডা সড়কের পাশে ভুশ্চি বাজারে এই কর্মসূচি পালন করেন উপজেলার দক্ষিণ ও পূর্বাঞ্চলের ছয়টি ইউনিয়নের বিভিন্ন গ্রামের লোকজন। তাঁরা লালমাই উপজেলা সদর কার্যালয় বাগমারা বাজার-সংলগ্ন ফতেহপুর থেকে সরিয়ে ভুশ্চি এলাকায় নেওয়ার দাবি জানিয়েছেন। ভুশ্চি উপজেলা বাস্তবায়ন পরিষদের সভাপতি শাহজাহানের সভাপতিত্বে ও সাধারণ সম্পাদক আদম সফি উল্যাহ মামুনের সঞ্চালনায় সমাবেশে বক্তব্য দেন লালমাই উপজেলা বিএনপি নেতা মাসুদ করিম মাসুদ, পেরুল ইউনিয়ন পরিষদের সাবেক চেয়ারম্যান আমান উল্যাহ আমান, ছোট শরীফপুর উচ্চবিদ্যালয়ের সাবেক শিক্ষক অহিদুল আলম, ভুলইন উত্তর ইউনিয়নের সাবেক চেয়ারম্যান ওমর ফারুক সুমন, যুক্তিখোলা ফাজিল মাদ্রাসার অধ্যক্ষ মাওলানা মোস্তফা কামাল প্রমুখ। সমাবেশে বক্তারা বলেন, আওয়ামী লীগ সরকারের সাবেক অর্থমন্ত্রী ও স্থানীয় সংসদ সদস্য আ হ ম মুস্তফা কামাল ভুশ্চিবাসীর কাছে অঙ্গীকার করার পরও লালমাই উপজেলা সদর বাগমারা দক্ষিণ ইউনিয়নের ফতেহপুর মৌজায় প্রতিষ্ঠা করেছেন। তিনি ভুশ্চিবাসী তথা এ অঞ্চলের মানুষের সঙ্গে প্রতারণা করেছেন। তাই বর্তমান সরকারের কাছে তাঁদের দাবি, উপজেলার সদর ভুশ্চিতে স্থানান্তর করে ১২১ গ্রামের মানুষের বৈষম্য দূর করা হোক। লালমাই উপজেলা পরিষদ সূত্রে জানা যায়, ২০১৭ সালের ৯ মার্চ প্রশাসনিক পুর্নবিন্যাস–সংক্রান্ত জাতীয় বাস্তবায়ন কমিটির (নিকার) ১১৩তম বৈঠকের সিদ্ধান্ত অনুযায়ী, কুমিল্লা সদর দক্ষিণ উপজেলার আটটি এবং লাকসাম উপজেলার একটি ইউনিয়ন নিয়ে লালমাই উপজেলা গঠিত হয়।"
  },
  {
    "date_published": "2024-11-10T12:35:28",
    "date_modified": "2024-11-10T12:35:28",
    "author": "নিজস্ব প্রতিবেদক",
    "category": "বাংলাদেশ",
    "tag": [
      "বিজিবি",
      "সরকার",
      "আইনশৃঙ্খলা"
    ],
    "title": "ঢাকাসহ সারা দেশে ১৯১ প্লাটুন বিজিবি মোতায়েন",
    "url": "https://www.prothomalo.com/bangladesh/iqcw78x5q5",
    "content": "আইনশৃঙ্খলা পরিস্থিতি নিয়ন্ত্রণে রাজধানী ঢাকাসহ সারা দেশে ১৯১ প্লাটুন বিজিবি মোতায়েন করা হয়েছে। আজ রোববার সকালে বর্ডার গার্ড বাংলাদেশের (বিজিবি) সদর দপ্তর থেকে গণমাধ্যমে পাঠানো খুদে বার্তায় এই তথ্য জানানো হয়। আজ ঢাকার জিরো পয়েন্টে শহীদ নূর হোসেন চত্বরে বিক্ষোভ মিছিলের ডাক দিয়েছে আওয়ামী লীগ। দলটি ফেসবুকে পোস্ট দিয়ে এ কর্মসূচি ঘোষণা করার পর তা উত্তেজনা সৃষ্টি করেছে। ছাত্র-জনতার অভ্যুত্থানে ক্ষমতাচ্যুত আওয়ামী লীগকে রাজপথে কোনো মিছিল-সমাবেশ বা কর্মসূচি পালন করতে না দেওয়ার বিষয়ে অন্তর্বর্তী সরকারের কঠোর অবস্থানের কথা তুলে ধরেছেন প্রধান উপদেষ্টার প্রেস সচিব শফিকুল আলম। তিনি গতকাল শনিবার এক ফেসবুক পোস্টে আওয়ামী লীগকে ফ্যাসিস্ট আখ্যা দিয়ে লিখেছেন, তারা কোনো জমায়েত বা মিছিল করার চেষ্টা করলে আইন প্রয়োগকারী সংস্থাগুলোর কঠোর অবস্থানের মুখোমুখি হতে হবে। অন্যদিকে ফ্যাসিবাদ প্রতিরোধ মঞ্চের ব্যানারে আজ দুপুর ১২টায় ঢাকায় গুলিস্তানের জিরো পয়েন্টে কর্মসূচি দিয়েছে বৈষম্যবিরোধী ছাত্র আন্দোলন। কর্মসূচির শিরোনাম পতিত স্বৈরাচার আওয়ামী লীগের বিচারের দাবিতে গণজমায়েত। আওয়ামী লীগের কর্মসূচি ঘোষণার প্রতিবাদে আজ সকাল থেকে নূর হোসেন চত্বর ও বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে বিক্ষোভ মিছিল, অবস্থান কর্মসূচি চলছে। বিক্ষোভকারীরা নিজেদের শাহবাগ থানা যুবদল ও পল্টন থানা যুবদল বলে পরিচয় দিয়েছেন। আওয়ামী লীগের কেন্দ্রীয় কার্যালয়ের সামনে সকাল থেকে আইনশৃঙ্খলা রক্ষাকারী বাহিনীর অবস্থান ও বিজিবির টহল দেখা গেছে। কার্যালয়ের সামনে থেকে কয়েকজনকে নিয়ে যেতে দেখা গেছে পুলিশকে।"
  },
  {
    "date_published": "2024-11-10T12:57:36",
    "date_modified": "2024-11-10T12:57:36",
    "author": "দ্য গার্ডিয়ান",
    "category": "যুক্তরাষ্ট্র",
    "tag": [
      "বিক্ষোভ",
      "যুক্তরাষ্ট্র",
      "যুক্তরাষ্ট্রের প্রেসিডেন্ট নির্বাচন ২০২৪",
      "ডোনাল্ড ট্রাম্প"
    ],
    "title": "যুক্তরাষ্ট্রে ট্রাম্পবিরোধী বিক্ষোভে হাজারো মানুষ",
    "url": "https://www.prothomalo.com/world/usa/8elcomtjun",
    "content": "যুক্তরাষ্ট্রের প্রেসিডেন্ট নির্বাচনে ডোনাল্ড ট্রাম্প বিজয়ী হওয়ায় হতাশা জানিয়ে গতকাল শনিবার দেশটির বিভিন্ন শহরে বিক্ষোভ করেছেন হাজারো মানুষ। নারীদের প্রজনন অধিকার নিয়ে হুমকি তৈরি হওয়া ও প্রেসিডেন্ট হিসেবে দায়িত্ব গ্রহণের পরপরই যুক্তরাষ্ট্র থেকে গণহারে অভিবাসীদের বের করে দেওয়ার ডোনাল্ড ট্রাম্পের অঙ্গীকারের প্রেক্ষাপটে এ বিক্ষোভ হয়। বিক্ষোভে অংশ নিতে নিউইয়র্ক ও সিয়াটলসহ অন্যান্য শহরের রাস্তায় নেমে আসেন শত শত মানুষ। নিউইয়র্কে অংশ নেওয়া বিক্ষোভকারীদের মধ্যে ছিলেন বিভিন্ন পরামর্শক গ্রুপের কর্মীরাও। তাঁরা কর্মীদের অধিকার ও অভিবাসীদের বিষয়ে ন্যায়বিচারের আশ্রয় নেওয়ার দাবি জানান। ট্রাম্প ইন্টারন্যাশনাল হোটেল অ্যান্ড টাওয়ারের সামনে এ সময় বিক্ষোভকারীদের হাতে ছিল, ‘আমরা আমাদের রক্ষা করি’, ‘মি. প্রেসিডেন্ট, নারীরা তাঁদের স্বাধীনতার জন্য আর কত দীর্ঘ সময় অপেক্ষা করবেন’, ‘আমরা পিছু হটব না’—এমন নানা স্লোগান–সংবলিত প্ল্যাকার্ড। কাউকে কাউকে স্লোগান দিতে শোনা যায়, ‘আমরা এখানে আছি এবং আমরা চলে যাচ্ছি না।’ বিক্ষোভ হয়েছে ওয়াশিংটন ডিসিতেও। সেখানে হেরিটেজ ফাউন্ডেশনের বাইরে বিক্ষোভে অংশ নিয়েছেন সংগঠন ‘উইমেন্স মার্চ’–এর কর্মীরা। সামাজিক যোগাযোগমাধ্যমে এই বিক্ষোভ নিয়ে প্রকাশিত বিভিন্ন ছবিতে দেখা যায়, বিক্ষোভকারীদের হাতে বিভিন্ন স্লোগান–সংবলিত প্ল্যাকার্ড। এর কোনোটিতে লেখা, ‘ভালো আচরণের নারীরা ইতিহাস তৈরি করেন না’, ‘আপনারা কখনোই নিঃসঙ্গ নন’, ‘যেখানে আমার পছন্দের অধিকার নেই, সেখানে কোথায় আমার স্বাধীনতা’ ইত্যাদি। এ ছাড়া বিক্ষোভকারীরা স্লোগান দেন, ‘আমাদের বিশ্বাস, আমরা জিতব!’ বিক্ষোভকারীরা সমবেত হন সিয়াটলের স্পেস নিডলের বাইরেও। সেখানে প্ল্যাকার্ডে লেখা ছিল, ‘ট্রাম্প ও দুই দলের যুদ্ধংদেহী মনোভাবের বিরুদ্ধে পদযাত্রা ও বিক্ষোভ’। কিছু প্ল্যাকার্ডে লেখা ছিল, ‘গণ–আন্দোলন গড়ে তুলুন এবং যুদ্ধ, নিপীড়ন ও গণহত্যার বিরুদ্ধে লড়াই করুন’। সিয়াটলে বিক্ষোভকারীদের কারও কারও শরীরে ছিল ফিলিস্তিনিদের প্রতি সংহতি প্রকাশ করে, এমন পোশাক। আগের দিন গত শুক্রবারও ওরেগনের পোর্টল্যান্ড শহরে ট্রাম্পবিরোধী একই রকমের বিক্ষোভ হয়েছে। এই বিক্ষোভে অংশগ্রহণকারী ব্যক্তিদের কারও হাতে ছিল ‘ফ্যাসিবাদের বিরুদ্ধে লড়াই করো’, ‘ভয়কে শক্তিতে পরিণত করো’ এমন নানা স্লোগান–সংবলিত প্ল্যাকার্ড। নির্বাচনে ট্রাম্প জেতায় শুক্রবার পেনসিলভানিয়ার পিটসবার্গেও বিক্ষোভ করেন অনেকে। পয়েন্ট স্টার্ট পার্কে সমবেত হন তাঁরা। ‘আমরা পিছু হটছি না’ ও ‘আমার শরীর, আমার পছন্দ’—তাঁরা এমন স্লোগান লেখা প্ল্যাকার্ড বহন করেন। বিক্ষোভের আয়োজকদের একজন স্টিভ ক্যাপরি। ডব্লিউপিএক্সআই টিভিকে তিনি বলেন, ‘সামনে যা ঘটতে যাচ্ছে, তা নিয়ে আমরা শঙ্কিত। কিন্তু আমরা পিছু হটছি না।’ তিনি আরও বলেন, ‘ট্রাম্প আমাদের সবার জন্যই হুমকি। তাই আমাদের ঐক্যবদ্ধ হতে হবে, আমাদের সংগঠিত হতে হবে।’"
  },
  {
    "date_published": "2024-11-10T13:05:16",
    "date_modified": "2024-11-10T13:05:16",
    "author": "লেখা:",
    "category": "বাংলাদেশ",
    "tag": [
      "পাঠকের লেখা",
      "পোষা প্রানী",
      "গল্প",
      "বিড়াল"
    ],
    "title": "কয়েকটি বিড়ালের গল্প",
    "url": "https://www.prothomalo.com/bangladesh/oem9lintjw",
    "content": "কুকুর-বিড়ালের মতো প্রাণীর জন্য মানুষের অকৃত্রিম ভালোবাসা যুগ যুগ ধরেই বিদ্যমান। পোষা বিড়ালের ভালোবাসা নিয়ে আমার এই লেখা। প্রথমটি উচ্চশিক্ষার উদ্দেশ্যে যুক্তরাজ্যের এডিনবরা শহরে থাকাকালে আমার ৮৬ বছর বয়সী ল্যান্ড লেডি মিসেস ফ্রেজারের। বাড়াবাড়ি রকমের প্রশ্রয় ও আদর দেওয়া সাদা, খয়েরি রঙের বিড়াল ‘হুইস্কি’। আমি বেজমেন্টের ঘরে থাকতাম। রান্না-খাওয়ার জন্য মিসেস ফ্রেজারের রান্নাঘরটি ব্যবহার করতাম। বয়সের কারণে তিনি একটি হাতল ও চাকাযুক্ত চেয়ারের ওপর নির্ভরশীল ছিলেন। সকালে ঘুম থেকে উঠে হুইলচেয়ার ঠেলে রান্নাঘরে আসতেন এবং রাতে নিজের ঘরে ফিরতেন। রান্নাঘরের মাঝামাঝি একটি বৈদ্যুতিক হটপ্লেট থাকায় ঘরটি বেশ গরমই থাকত। সকালে তাঁর সার্বক্ষণিক সঙ্গী হুইস্কি হেলেদুলে এসে নিজের নির্ধারিত জায়গায় শুয়ে পড়ত। প্রতি রাতে ঘরে যাওয়ার আগে তিনি হুইস্কির সার্বক্ষণিক শোবার জায়গাটি পরিপাটি করে রাখতেন। হুইলচেয়ার থেকেই হুইস্কির প্রাকৃতিক কর্ম সম্পাদনের ট্রেতে রাখা বালু তিন-চারবার পরিষ্কার করতেন। তাঁর নিজের খাবার সামগ্রীর সঙ্গে হুইস্কির খাবারও বাসায় পৌঁছে যেত। মিসেস ফ্রেজার মাঝেমধ্যে হুইস্কি বলে ডাকলেই এসে ওনার কোলে বসে লেজ নেড়ে আদর নিত। আমি সারা দিন গবেষণাগারে কাটিয়ে ক্লান্ত হয়ে রাতে ফিরলেও দেখতাম মিসেস ফ্রেজার আমার খাবার নিয়ে অপেক্ষা করছেন। হুইস্কিও তাঁর কোলে বসে দিব্যি আয়েশ করে ঘুমাত। একদিন বেশ রাতে ফিরে খাবার সময় মিসেস ফ্রেজারের হাতের গভীর আঁচড়ের ওপর আমার চোখ পড়ল। আমি জিজ্ঞেস করাতে, অপরাধী ভাব নিয়ে জানালেন, সময়মতো হুইস্কির খাবার না দেওয়ায় রাগ হয়ে সামান্য আঁচড় বসিয়েছে। আমাকে আশ্বস্ত করলেন, হুইস্কির প্রতিষেধক ইনজেকশন দেওয়া থাকায় ওনার কোনো ক্ষতি হবে না। আমার পড়াশোনার তৃতীয় বছরে উনি গুরুতর অসুস্থ হয়ে গেলেন। এডিনবরা শহর থেকে কিছু দূরে শহরতলিতে বসবাসরত বড় ছেলে বাড়িতেই স্ত্রীর পরিচালিত বৃদ্ধাশ্রমে তাঁকে রাখলেন। হুইস্কির খাওয়া আর দেখাশোনার দায়িত্ব আমার ওপর পড়ল। অল্প কিছুদিন পরেই মিসেস ফ্রেজার মারা গেলেন। দু-তিন সপ্তাহ পর হুইস্কিও আর বাঁচল না। আমার ছোট ছেলে রঞ্জন ঢাকায় হাইস্কুলের পড়া শেষ করে যুক্তরাষ্ট্রের ম্যাসাচুসেটস অঙ্গরাজ্যে বৃত্তিসহ একটি বিশ্ববিদ্যালয়ে পড়ার সুযোগ পায়। গ্র্যাজুয়েশন শেষ করে চাকরি নিয়ে ওখানেই থিতু হয়। অল্প বয়স থেকেই ওর বিড়াল পোষার ইচ্ছা থাকলেও হয়ে ওঠেনি। গ্র্যাজুয়েশনের পর রঞ্জন চাকরিস্থলে তিনতলা একটি অ্যাপার্টমেন্ট ভাড়া নেয়। ওই অ্যাপার্টমেন্টের সাবেক ভাড়াটে অন্যত্র যাওয়ার সময় তাঁর বিড়ালটাকে পোষ্য দেওয়ার খোঁজ করছিলেন। রঞ্জনের অনেক দিনের লালিত আশাও পূর্ণ হলো। ‘গগলস’ নামের এই বিড়ালটাও নাদুসনুদুস, অলস ছিল। সারা দিন খাওয়া আর রঞ্জনের টিভির সামনের সোফায় ঘুমিয়ে কাটাত। রাতে সোফা ছেড়ে রঞ্জনের পাশেই ঘুমাত। নতুন চাকরি, বাড়িভাড়া সব মিলিয়ে রঞ্জনকে খুব হিসাব করে চলতে হতো। গ্রিনকার্ড অথবা নাগরিকত্ব ছাড়া ওই দেশের হাসপাতালে চিকিৎসা ব্যয়বহুল হওয়ায় রঞ্জন সহজে চিকিৎসকের কাছে যেত না। কিন্তু গগলসের সামান্য অসুস্থতাতেও ওকে নিয়ে পশুচিকিৎসকের কাছে দৌড়াত। সাত-আট বছর পর গগলসও অসুস্থ হয়ে মারা যায়। গগলসের ছবি রঞ্জন স্ত্রী ও মেয়ের ছবির পাশে সাজিয়ে রেখেছে। ছোটবেলায় আমাদের বাড়িতে সারা বছরই পোষা কুকুর-বিড়াল থাকত। প্রথম দিকে আমাদের একটি স্ত্রী বিড়াল ছিল। অল্প কিছুদিনের মধ্যেই বিড়ালটির দুটি বাচ্চা হলো। বাচ্চাগুলো দেখে আমাদের মধ্যে আনন্দের ছড়াছড়ি পড়ে গেল। প্রথম দিকে দেখলাম, বাচ্চাগুলোর চোখ বন্ধ আর মা বিড়ালটা ওদের ঘাড় কামড়ে ধরে কয়েকবারই জায়গা বদল করল। বাচ্চাগুলো কয়েক দিনের মধ্যেই সারা বাড়ি ঘোরাঘুরি শুরু করল। খিদে পেলে ‘মিউ মিউ’ করে মাকে ডাকলেই মা মুখে দুধ দিয়ে ওদের গা চাটত। যখন বাচ্চাগুলো চলাফেরা শুরু করল, পাড়া থেকে বেশ কয়েকজন বাচ্চাগুলো নেওয়ার আগ্রহ দেখাল। আমার মা দুজনকে বাচ্চাগুলো দিলেন। আমার ছোট বোন বাচ্চাগুলোকে প্রায় সারাক্ষণই কোলে নিয়ে বেড়াত। তাই খুব কষ্ট পেয়েছিল। কিন্তু আমার মায়ের দৃঢ় সিদ্ধান্ত, আমাদের সংসারের খরচের পর ওদের খাবার জোগান দেওয়া সম্ভব নয়। বছর না ঘুরতেই এবার বিড়ালটার তিনটি বাচ্চা হলো। এবারও দুটি বাচ্চার আশ্রয়ের ব্যবস্থা হলো। আম্মা তৃতীয় বাচ্চাটা একটা চটের বস্তায় ঢুকিয়ে আমার চাচাতো ভাইকে রিকশায় করে কিছু দূরের এলাকায় ছেড়ে আসতে বললেন। তার পরেরবারের দুটি বাচ্চাকে দূরে ছেড়ে আসার পরই মজার ঘটনা ঘটল। দু-তিন দিনের মধ্যে বাচ্চা দুটি একদিন দুপুরে দিব্যি ফেরত এল। আম্মা দুপুরের বিশ্রাম সেরে রান্নাঘরের দরজায় ওদের দেখে চমকে গেলেন। পরদিন খুব ভোরে উঠে বাচ্চাসহ বিড়ালটাকে বস্তায় ভরে ফুলবাড়িয়া স্টেশন থেকে ট্রেনে নারায়ণগঞ্জে নেমে কোথাও ছেড়ে আসতে বললেন। আমার ছোট বোনের কান্নাকাটি উপেক্ষা করেও আম্মা এই কাজ করেছিলেন। অতিরিক্ত কাজ আর খরচের পরিমাণ সামান্য হলেও মা বারবার এ রকম নিষ্ঠুর কাজ করতে চাইছিলেন না। মধ্যবিত্তের সংসারের টানাপোড়েনে মানুষ শখের পোষা প্রাণীর প্রতিও নির্দয় হতে বাধ্য হয়।"
  },
  {
    "date_published": "2024-11-10T13:00:00",
    "date_modified": "2024-11-10T13:00:00",
    "author": "বিনোদন প্রতিবেদক",
    "category": "টেলিভিশন",
    "tag": [
      "শিল্পীর মৃত্যু",
      "বাংলা নাটক",
      "অভিনয় শিল্পী"
    ],
    "title": "অভিনেত্রী আফরোজা হোসেন মারা গেছেন",
    "url": "https://www.prothomalo.com/entertainment/tv/srjbz5omxn",
    "content": "দীর্ঘদিন ধরেই ক্যানসারে আক্রান্ত ছিলেন। চিকিৎসা নিচ্ছিলেন ঢাকার একটি বেসরকারি হাসপাতালে। সুস্থ হয়ে আবার স্বাভাবিক জীবনে ফেরার ইচ্ছা ছিল। কিন্তু আর ফেরা হলো না। আজ সকাল ছয়টায় রাজধানীর কল্যাণপুরের বাসায় মারা গেছেন অভিনেত্রী আফরোজা হোসেন (ইন্না লিল্লাহি ওয়া ইন্না ইলাইহি রাজিউন।) তাঁর মৃত্যুর তথ্য নিশ্চিত করেছেন অভিনয়শিল্পী মনিরা আক্তার মিঠু। অভিনয়শিল্পীদের মধ্যে নিয়মিত আফরোজার কথা হতো অভিনেত্রী মনিরা মিঠুর সঙ্গে। সময় পেলেই ছুটে যেতেন সহকর্মীকে দেখতে। যেতে না পারলে প্রায়ই কথা হতো মুঠোফোনে। আজ সেই প্রিয় সহকর্মীকে শেষবারের মতো দেখতে পারলেন না তিনি। এই অভিনেত্রী টাঙ্গাইলে একটি শুটিংয়ে রয়েছেন। টাঙ্গাইল থেকে শোকবিহ্বল এই অভিনেত্রী প্রথম আলোকে বলেন, ‘জরায়ু ক্যানসার থেকে আফরোজা আপার ক্যানসার ফুসফুসে পর্যন্ত চলে যায়। যার চিকিৎসা অনেক ব্যয়বহুল। তিনি একাধিকবার ভারতে চিকিৎসা নিয়েছেন। শেষ পর্যন্ত চিকিৎসা ব্যয় অনেক বাড়তে থাকে। হাসপাতালেই ছিলেন, ১৫ দিন ধরে তিনি বাসাতেই চিকিৎসা নিচ্ছিলেন।’ জানা যায়, দুই বছর আগে তাঁর ক্যানসার ধরা পড়ে। পরে বাংলাদেশের একটি বেসরকারি হাসপাতাল থেকে চিকিৎসা নিলেও পরে তিনি মুম্বাইয়ে চিকিৎসা নিতে যান। গত বছর শেষে কিছুটা সুস্থ হয়ে দেশে ফিরে নিয়মিত চিকিৎসা নিচ্ছিলেন। তিন মাস ধরে তাঁর শারীরিক অবস্থা আরও খারাপ হতে থাকে। এ সময় তাঁর চিকিৎসার জন্য অনেকেই এগিয়ে আসেন। ২০০৮ সালে প্রথম অভিনয় শুরু করেন আফরোজা হোসেন। ইউনেসকোর সচেতনতামূলক নাটক দিয়ে তাঁর পথচলা শুরু হয়। এটি দুই বছর বিটিভিতে প্রচারিত হয়। তখন তিনি বেসরকারি উন্নয়ন সংস্থায় চাকরি করতেন। চাকরির ফাঁকে করতেন অভিনয়। তিনি মামুনুর রশীদ, জাহিদ হাসান, মাহফুজুর রহমান, কচি খন্দকারসহ অনেকের নির্মিত নাটকে অভিনয় করতে থাকেন। ২০১৩ সালে আফরোজা সিদ্ধান্ত নেন, শুধু নাটকেই অভিনয় করবেন। সেই থেকে চাকরি ছেড়ে টানা অভিনয়ে। তিনি সবচেয়ে বেশি আলোচনায় আসেন অনন্য মামুনের পরিচালনায় ‘আবার বসন্ত’ সিনেমায় অভিনয় করে। এ ছাড়া ‘ঠেটারু’, ‘সূর্য অস্তের আগে’, ‘বিদেশি ছেলে’সহ একাধিক নাটকে অভিনয় করেছেন। নাটকের চেয়ে তিনি ইউনেসকো, ইউনিসেফ, ইউএনডিপি ও বিবিসির তথ্যচিত্রে বেশি নাম লিখিয়েছেন। অভিনেত্রী আফরোজা হোসেন দুই ছেলে রেখে গেছেন। বড় ছেলে ঢাকা বিশ্ববিদ্যালয়ের শিক্ষা ও গবেষণা ইনস্টিটিউট থেকে পড়াশোনা শেষ করে চাকরি করছেন। ছোট ছেলে একটি বেসরকারি বিশ্ববিদ্যালয়ে সাংবাদিকতা নিয়ে পড়াশোনা শেষে এখন চাকরি করছেন। শেষ খবর পাওয়া পর্যন্ত জানা যায়, কল্যাণপুর হাউজিং সোসাইটিতে তাঁর জানাজা হয়েছে। কোথায় দাফন হবে, সেটা এই প্রতিবেদন লেখা পর্যন্ত জানা যায়নি।"
  },
  {
    "date_published": "2024-11-10T12:27:48",
    "date_modified": "2024-11-10T12:27:48",
    "author": "খেলা ডেস্ক",
    "category": "ক্রিকেট",
    "tag": [
      "পাকিস্তান ক্রিকেট দল",
      "অস্ট্রেলিয়া ক্রিকেট দল",
      "হারিস রউফ"
    ],
    "title": "পাকিস্তানের বিপক্ষে এমন দুর্গতি আগে হয়নি অস্ট্রেলিয়ার",
    "url": "https://www.prothomalo.com/sports/cricket/gfetzz33q1",
    "content": "অ্যাডিলেডে দ্বিতীয় ওয়ানডেতে অস্ট্রেলিয়াকে ১৬৩ রানে অলআউট করেছিল পাকিস্তান। যেটি ছিল ওয়ানডেতে পাকিস্তানের বিপক্ষে অস্ট্রেলিয়ার সর্বনিম্ন। পার্থে আজ সিরিজ নির্ধারণী ম্যাচে ১৫০ রানের গণ্ডিও পার করতে পারেনি অস্ট্রেলিয়া। ৩১.৫ ওভারে ১৪০ রান তুলতেই গুটিয়ে গেছে স্বাগতিকেরা। আগের ম্যাচের রেকর্ড ভেঙে পাকিস্তানের বিপক্ষে ওয়ানডেতে এটাই এখন তাদের দলীয় সর্বনিম্ন। ১৪১ রান করতে পারলেই ২২ বছর পর অস্ট্রেলিয়ার মাটিতে কোনো সিরিজ জিতবে পাকিস্তান। দলটি অস্ট্রেলিয়ায় সর্বশেষ সিরিজ জেতেছিল ২০০২ সালে; সেটিও ছিল ওয়ানডে সিরিজ এবং ব্যবধান ছিল ২–১। অস্ট্রেলিয়ার বিপক্ষে এই সিরিজে পাকিস্তানের পেসাররা উইকেট নিয়েছেন ২৬টি, যা পাকিস্তানের হয়ে তিন ম্যাচের সিরিজে সর্বোচ্চ। এর নেতৃত্বে ছিলেন পেসার হারিস রউফ। নানা কারণে চাপে থাকা এই পেসার অস্ট্রেলিয়া সিরিজকেই নিজের সেরাটা দেওয়ার জন্য বেছে নিয়েছেন। উইকেট নিয়েছেন ১০টি। তাঁকে সঙ্গ দিয়েছেন অন্য পেসাররা—আফ্রিদি নিয়েছেন ৮টি, নাসিম শাহ ৫টি, হাসনাইন ৩টি। ইংল্যান্ডের বিপক্ষে সর্বশেষ টেস্ট সিরিজের শেষ দুই ম্যাচে ৪০ উইকেটই নিয়েছিলেন পাকিস্তানের স্পিনাররা। এবার অস্ট্রেলিয়া সিরিজে সব উইকেটই নিলেন পেসাররা। অস্ট্রেলিয়ার হয়ে সর্বোচ্চ ৩০ রান করেছেন আটে নামা শন অ্যাবট। ছয়জন ব্যাটসম্যান আউট হয়েছেন এক অঙ্কের ঘরে। এই ম্যাচ তো বটেই, এই সিরিজেই অস্ট্রেলিয়ার কোনো ব্যাটসম্যানদের ফিফটি নেই! দলটির ওয়ানডে ইতিহাসে কোনো দ্বিপক্ষীয় সিরিজে এমন ঘটনা এটাই প্রথম। সিরিজ নির্ধারণী ম্যাচ হলেও ঘোষণা অনুযায়ী এ দিন বিশ্রামে রাখা হয়েছে স্টিভেন স্মিথ, মারনাস লাবুশেন, প্যাট কামিন্স, মিচেল স্টার্ক, জশ হ্যাজলউডদের। তাঁর অনুপস্থিতিতে জশ ইংলিস, মার্কাস স্টয়নিস, গ্লেন ম্যাক্সওয়েলদের বাড়তি দায়িত্ব নিতে হতো। সেটা তাঁরা করতে পারেননি। প্রথমবার অস্ট্রেলিয়াকে নেতৃত্ব দিতে নেমে ইংলিস করেছেন ৭ রান। স্টয়নিসের ব্যাট থেকে এসেছে ৮ রান। আর ম্যাক্সওয়েল মেরেছেন ডাক। এই সিরিজে হারিস রউফের ৯টি বল খেলেছেন ম্যাক্সওয়েল। আউট হয়েছেন ৩ বারই। অ্যাবটের ৩০–এর সঙ্গে শেষের দিকের ব্যাটসম্যানের অবদানে অস্ট্রেলিয়া ১৪০ রান করতে পেরেছে। অ্যাবট সপ্তম উইকেট জুটিতে জাম্পার সঙ্গে ৩০ রান ও অষ্টম উইকেট জুটিতে স্পেনসার জনসনের সঙ্গে ২২ রান যোগ করেন। এই জুটি দুটি না হলে রান আরও কমও হতে পারত। আজ ৩টি করে উইকেট নিয়েছেন আফ্রিদি ও নাসিম। রউফ নিয়েছেন ২টি, হাসনাইন ১টি। অভিষেক ম্যাচেই কুপার কনোলি ফিরেছেন রিটায়ার্ড হার্ট হয়ে।"
  },
  {
    "date_published": "2024-11-10T12:03:34",
    "date_modified": "2024-11-10T12:03:34",
    "author": "প্রথম আলো ডেস্ক",
    "category": "নিয়োগ",
    "tag": [
      "রাজশাহী",
      "রাজশাহী বিভাগ",
      "নিয়োগ",
      "চাকরিবাকরি",
      "ক্যারিয়ার",
      "সরকারি চাকরি"
    ],
    "title": "রাজশাহী উন্নয়ন কর্তৃপক্ষে চাকরি, ১৪–২০তম গ্রেডে পদ ১৮",
    "url": "https://www.prothomalo.com/chakri/employment/6c4ihv2uxl",
    "content": "রাজশাহী উন্নয়ন কর্তৃপক্ষ একাধিক পদে জনবল নিয়োগে বিজ্ঞপ্তি প্রকাশ করেছে। এই প্রতিষ্ঠানে ১২ ক্যাটাগরির পদে ১৪ থেকে ২০তম গ্রেডে ১৮ জনকে নিয়োগ দেওয়া হবে। আগ্রহী প্রার্থীদের অনলাইনে আবেদন করতে হবে। পদসংখ্যা: ১ যোগ্যতা: স্বীকৃত বিশ্ববিদ্যালয় থেকে বাণিজ্যে দ্বিতীয় শ্রেণির স্নাতক ডিগ্রি থাকতে হবে। বেতন স্কেল: ১০,২০০–২৪,৬৮০ টাকা (গ্রেড–১৪) পদসংখ্যা: ২ যোগ্যতা: স্বীকৃত প্রতিষ্ঠান থেকে দুই বছর মেয়াদি সিভিল ড্রাফটিং সার্টিফিকেটসহ অন্যূন দ্বিতীয় বিভাগে এইচএসসি বা সমমান পাস। অটোক্যাড অভিজ্ঞতা অত্যাবশ্যকীয়। বেতন স্কেল: ৯,৭০০-২৩,৪৯০ টাকা (গ্রেড-১৫) পদসংখ্যা: ২ যোগ্যতা: এইচএসসি বা সমমান পাসসহ কম্পিউটার ব্যবহারসংক্রান্ত ওয়ার্ড প্রসেসিং, ডাটা এন্ট্রি ও টাইপিংয়ে প্রতি মিনিটে ন্যূনতম বাংলায় ২০ ও ইংরেজিতে ২৮ শব্দের গতি থাকতে হবে। বেতন স্কেল: ৯,৩০০-২২,৪৯০ টাকা (গ্রেড-১৬) পদসংখ্যা: ১ যোগ্যতা: বাণিজ্যে দ্বিতীয় বিভাগে এইচএসসি বা সমমান পাস। উচ্চতর ডিগ্রি, কম্পিউটার কাজে পারদর্শিতা ও সংশ্লিষ্ট কাজে অভিজ্ঞতাসম্পন্ন প্রার্থীদের অগ্রাধিকার দেওয়া হবে। বেতন স্কেল: ৯,৩০০-২২,৪৯০ টাকা (গ্রেড-১৬) পদসংখ্যা: ৩ যোগ্যতা: এসএসসি বা সমমান পাস। স্বীকৃত প্রতিষ্ঠান থেকে দুই বছর মেয়াদি সার্ভে (জরিপ) কোর্স সার্টিফিকেটধারী হতে হবে। কোনো সরকারি/আধা-সরকারি/স্বায়ত্তশাসিত প্রতিষ্ঠান বা কোনো খ্যাতনামা বেসরকারি প্রতিষ্ঠানে জরিপকার হিসেবে কর্মরত ও অটোক্যাডের ওপর প্রশিক্ষণপ্রাপ্ত প্রার্থীদের অগ্রাধিকার দেওয়া হবে। বেতন স্কেল: ৯,৩০০-২২,৪৯০ টাকা (গ্রেড-১৬) পদসংখ্যা: ১ যোগ্যতা: জেএসসি/অষ্টম শ্রেণি পাসসহ ভারী যানবাহন চালনায় কমপক্ষে তিন বছরের অভিজ্ঞতা ও পারদর্শিতা থাকতে হবে। ভারী গাড়ি চালনার বৈধ ড্রাইভিং লাইসেন্স থাকতে হবে। বেতন স্কেল: ৯,৭০০-২৩,৪৯০ টাকা (গ্রেড-১৫) পদসংখ্যা: ১ যোগ্যতা: জেএসসি/অষ্টম শ্রেণি পাসসহ হাড়ি চালনায় কমপক্ষে তিন বছরের অভিজ্ঞতা ও পারদর্শিতা থাকতে হবে। হালকা গাড়ি চালনার বৈধ ড্রাইভিং লাইসেন্স থাকতে হবে। বেতন স্কেল: ৯,৩০০-২২,৪৯০ টাকা (গ্রেড-১৬) পদসংখ্যা: ১ যোগ্যতা: এসএসসি বা সমমান পাস। স্বীকৃত প্রতিষ্ঠান থেকে ইলেকট্রিক্যাল ট্রেড কোর্স সার্টিফিকেট এবং বাস্তব অভিজ্ঞতাসম্পন্ন হতে হবে। সংশ্লিষ্ট বিষয়ে উচ্চতর ডিগ্রি/যোগ্যতাসম্পন্ন প্রার্থীদের অগ্রাধিকার দেওয়া হবে। বেতন স্কেল: ৮,৮০০-২১,৩১০ টাকা (গ্রেড-১৮) পদসংখ্যা: ১ যোগ্যতা: এসএসসি বা সমমান পাস। সংশ্লিষ্ট কাজে অভিজ্ঞতাসম্পন্ন প্রার্থীদের অগ্রাধিকার দেওয়া হবে। বেতন স্কেল: ৮,৮০০-২১,৩১০ টাকা (গ্রেড-১৮) পদসংখ্যা: ২ যোগ্যতা: অষ্টম শ্রেণি পাস। সংশ্লিষ্ট কাজে অভিজ্ঞতাসম্পন্ন প্রার্থীদের অগ্রাধিকার দেওয়া হবে। বেতন স্কেল: ৮,২৫০-২০,০১০ টাকা (গ্রেড-২০) পদসংখ্যা: ২ যোগ্যতা: অষ্টম শ্রেণি পাস। সংশ্লিষ্ট কাজে অভিজ্ঞতাসম্পন্ন প্রার্থীদের অগ্রাধিকার দেওয়া হবে। বেতন স্কেল: ৮,২৫০-২০,০১০ টাকা (গ্রেড-২০) পদসংখ্যা: ১ যোগ্যতা: অষ্টম শ্রেণি পাস। সংশ্লিষ্ট কাজে অভিজ্ঞতাসম্পন্ন প্রার্থীদের অগ্রাধিকার দেওয়া হবে। বেতন স্কেল: ৮,২৫০-২০,০১০ টাকা (গ্রেড-২০) আগ্রহী প্রার্থীদের এই ওয়েবসাইটে  ফরম পূরণের মাধ্যমে আবেদন করতে হবে। নিয়োগসংক্রান্ত বিস্তারিত তথ্য এই লিংকে  জানা যাবে। অনলাইনে আবেদন করতে কোনো সমস্যা হলে যেকোনো টেলিটক মোবাইল থেকে ১২১ নম্বরে কল অথবা [email protected] ঠিকানায় ই-মেইলে যোগাযোগ করা যাবে। এ ছাড়া টেলিটকের জব পোর্টালের ফেসবুক পেজে  মেসেজের মাধ্যমেও যোগাযোগ করা যাবে। মেইল/মেসেজের সাবজেক্টে প্রতিষ্ঠান ও পদের নাম এবং ইউজার আইডি ও যোগাযোগের নম্বর অবশ্যই উল্লেখ করতে হবে। অনলাইনে ফরম পূরণের অনধিক ৭২ ঘণ্টার মধ্যে পরীক্ষার ফি বাবদ ১ থেকে ৭ নম্বর পদের জন্য ২০০ টাকা ও টেলিটকের সার্ভিস চার্জ ২৩ টাকাসহ মোট ২২৩ টাকা এবং ৮ থেকে ১২ নম্বর পদের জন্য ১০০ টাকা ও টেলিটকের সার্ভিস চার্জ ১২ টাকাসহ মোট ১১২ টাকা (অফেরতযোগ্য) টেলিটক প্রিপেইড মোবাইল নম্বর থেকে এসএমএসের মাধ্যমে জমা দিতে হবে। আবেদনের সময়সীমা: ২০ নভেম্বর থেকে ২৬ ডিসেম্বর ২০২৪, বিকেল ৫টা পর্যন্ত।"
  },
  {
    "date_published": "2024-11-10T11:36:39",
    "date_modified": "2024-11-10T11:36:39",
    "author": "খেলা ডেস্ক",
    "category": "ক্রিকেট",
    "tag": [
      "ভারত ক্রিকেট দল",
      "টেস্ট ক্রিকেট",
      "অস্ট্রেলিয়া ক্রিকেট দল"
    ],
    "title": "অস্ট্রেলিয়া দলে ডাক পাওয়া কে এই ম্যাকসুয়েনে",
    "url": "https://www.prothomalo.com/sports/cricket/yif2rd8zcj",
    "content": "আলোচনায় অনেকেই ছিলেন। তবে শেষ পর্যন্ত সুযোগটা পেলেন নাথান ম্যাকসুয়েনে। ভারতের বিপক্ষে বোর্ডার-গাভাস্কার ট্রফির প্রথম টেস্টের অস্ট্রেলিয়া দলে ওপেনার হিসেবে সুযোগ পেয়েছেন ২৫ বছর বয়সী এই ক্রিকেটার। ওপেনার মার্কাস হ্যারিস, ক্যামেরন ব্যানক্রাফট, ম্যাট রেন শদের পেছনে ফেলে ১৩ সদস্যের দলে সুযোগ পাওয়া কে এই ম্যাকসুয়েনে? ডানহাতি ব্যাটসম্যান ম্যাকসুয়েনে খেলেন সাউথ অস্ট্রেলিয়ার হয়ে। প্রথম শ্রেণির ক্রিকেটে ৩৪ ম্যাচের ক্যারিয়ারে আছে ৬ সেঞ্চুরি, ১২ ফিফটি। গড়টা যদিও খুব বেশি নয়, তবে মানসম্মত—৩৮.১৬। তবে সুযোগ পাওয়ার মূলে তাঁর সাম্প্রতিক পারফরম্যান্স। গত দুই বছরে ম্যাকসুয়েনের গড় ৪৩.৪৪, সব কটা সেঞ্চুরিও এ সময়েই। ব্যাটিংয়ের পাশাপাশি স্পিনটাও মন্দ করেন না। লম্বা দৈর্ঘ্যের ক্রিকেটে উইকেট আছে ১৮টি। লিস্ট এ ক্রিকেটেও ম্যাকসুয়েনে খুব অভিজ্ঞ কেউ নন। খেলেছেন ২২ ম্যাচ, আছে ১ সেঞ্চুরি, ৮ ফিফটি। ২০১৮ সালে অস্ট্রেলিয়ার হয়ে অনূর্ধ্ব ১৯ বিশ্বকাপে খেলেছেন ব্রিসবেনে জন্ম নেওয়া ম্যাকসুয়েনে। সেই টুর্নামেন্টে অস্ট্রেলিয়ার তৃতীয় সর্বোচ্চ রান সংগ্রাহক ছিলেন তিনি। ৪ ম্যাচ করেন ২১১ রান। যদিও পাপুয়া নিউগিনির বিপক্ষে এক ইনিংসেই করেন ১৫৬। বিগ ব্যাশে ম্যাকসুয়েনে খেলেন ব্রিসবেন হিটের হয়ে। বোর্ডার গাভাস্কার ট্রফির আগে ভারত এ দলের বিপক্ষে অস্ট্রেলিয়া এ দলকে নেতৃত্ব দিয়েছেন ম্যাকসুয়েনে। এই সিরিজে প্রথম টেস্টের দ্বিতীয় ইনিংসে অপরাজিত থাকেন ৮৮ রানে। দ্বিতীয় টেস্টে দুই ইনিংসেই অবশ্য বড় রান করতে ব্যর্থ—১৪ ও ২৫। সিরিজটিতে ওপেন করলেও ঘরোয়া ক্রিকেটে নিয়মিতভাবেই তিনি ব্যাটিং করেন ৩ নম্বরে। কেন ম্যাকসুয়েনের প্রতি ভরসা রেখেছেন, প্রধান নির্বাচক জর্জ বেইলি সেই ব্যাখ্যায় বলেছেন, ‘ও এমন একজন ক্রিকেটার, যার ক্যারিয়ারে উন্নতির গ্রাফ ওপরের দিকে যাচ্ছে। খুবই গোছানো, স্থির একজন ক্রিকেটার, ওর খেলার ধরন টেস্ট ক্রিকেটের সঙ্গে মানানসই।’ ম্যাকসুয়েনেও মনে করছেন তিনি তাঁর সেরা ক্রিকেটটাই খেলছেন, ‘শিল্ড ক্রিকেটে গত দুই বছর ধরে ধারাবাহিকভাবে পারফর্ম করতে পেরেছি। মনে হয় আমার খেলার প্রতিনিয়ত উন্নতি ও ভালো হচ্ছে। মনে হচ্ছে নিজের সেরা ক্রিকেটটাই খেলছি।’ প্রথম টেস্টে ম্যাকসুয়েনে যে খেলছেন সেটা অনেকটাই নিশ্চিত। এখন দেখা যাক উসমান খাজার সঙ্গী হিসেবে তিনি কেমন করেন। গত জানুয়ারিতে ডেভিড ওয়ার্নার অবসর নেওয়ার পর এখন পর্যন্ত টেস্টে ওপেনার পায়নি অস্ট্রেলিয়া। ওপেনিংয়ে উসমান খাজার স্থায়ী সঙ্গী খুঁজে হয়রান তারা। দলের সেরা ব্যাটসম্যান স্টিভ স্মিথ এই সময়ে ওপেনার হয়ে ওঠার চেষ্টা করেছেন। তবে সফল হননি, ভারত সিরিজে ফিরে যাচ্ছেন পুরোনো পজিশন ৪ নম্বরে। ম্যাকসুয়েনের মতো প্রথমবার দলে টেস্ট দলে ডাক পেয়েছেন জশ ইংলিস। ২৯ বছর বয়সী এই ক্রিকেটার টেস্ট দলে ডাক পেয়েছেন এমন দিনে, যখন প্রথমবারের মতো ওয়ানডেতে নেতৃত্ব দিচ্ছেন তিনি। আজ পার্থে পাকিস্তানের বিপক্ষে সিরিজের তৃতীয় ওয়ানডেতে খেলছে অস্ট্রেলিয়া। ম্যাকসুয়েনে ও ইংলিস ছাড়া প্রথম টেস্টের দলের বাকিরা পুরোনো। একমাত্র স্পিনার হিসেবে আছেন নাথান লায়ন। পেসে অধিনায়ক প্যাট কামিন্সের সঙ্গে আছেন জশ হ্যাজলউড, মিচেল স্টার্ক। বিকল্প পেসার হিসেবে আছেন স্কট বোলান্ড।"
  },
  {
    "date_published": "2024-11-10T11:51:51",
    "date_modified": "2024-11-10T11:51:51",
    "author": "লেখা:",
    "category": "জীবনযাপন",
    "tag": [
      "কানাডা",
      "বৃত্তি",
      "পুরস্কার",
      "সুখবর",
      "স্বপ্ন নিয়ে"
    ],
    "title": "বাংলাদেশের নাজমুল পেয়েছেন কানাডার সম্মানজনক ‘কিলাম অ্যাওয়ার্ড’",
    "url": "https://www.prothomalo.com/lifestyle/496duza18v",
    "content": "গবেষণা ও শিক্ষা খাতে অসামান্য অবদানের জন্য কানাডার চারটি বিশ্ববিদ্যালয়ে দেওয়া হয় মর্যাদাপূর্ণ ‘কিলাম অ্যাওয়ার্ড’। সম্প্রতি এই অ্যাওয়ার্ড জিতেছেন কানাডার ইউনিভার্সিটি অব আলবার্টার বাংলাদেশি ছাত্র ও পিএইচডি গবেষক মো. নাজমুল আরেফিন। কিলাম ট্রাস্টের পক্ষ থেকে পিএইচডি পর্যায়ে যে স্কলারশিপ বা সম্মাননা দেওয়া হয়, তার পুরো নাম ‘আইজ্যাক ওয়ালটন কিলাম মেমোরিয়াল স্কলারশিপ’। এই বৃত্তি যেমন সম্মানের, তেমনি তুমুল প্রতিযোগিতাপূর্ণ। বৃত্তির ‘প্রাইজমানি’ প্রায় এক লাখ ডলার। তা ছাড়া কিলাম স্কলারদের নেটওয়ার্কে যুক্ত হতে পারা অর্থাৎ ‘কিলাম লরিয়েট’ খেতাব পাওয়াটাও একটা বড় অর্জন। গত ২৩ অক্টোবর ইউনিভার্সিটি অব আলবার্টার প্রেসিডেন্ট ও উপাচার্যের উপস্থিতিতে মো. নাজমুল আরেফিনকে কিলাম লরিয়েটের মর্যাদা দেওয়া হয়। ইউনিভার্সিটি অব আলবার্টা বিশ্বের ‘শীর্ষ ১০০’ বিশ্ববিদ্যালয়ের একটি। বিশ্ববিদ্যালয়টি মূলত স্টেম (সায়েন্স, টেকনোলজি, ইঞ্জিনিয়ারিং ও ম্যাথমেটিকস) উচ্চশিক্ষার জন্য বিশেষভাবে বিখ্যাত। কিলাম স্কলারশিপের সিংহভাগই থাকে স্টেম গবেষকদের জন্য। ফ্যাকাল্টি অব আর্টস থেকে ‘কিলাম’ সম্মাননা পাওয়ার তাই আলাদা কদর আছে। শুধু তা-ই নয়। কিলাম লরিয়েটদের মধ্যে সেরা তিনজনকে দেওয়া হয় ‘ডরোথি কিলাম অ্যাওয়ার্ড’। সেটিও পেয়েছেন নাজমুল। এ ছাড়া কানাডিয়ান সোশিওলজিক্যাল অ্যাসোসিয়েশন থেকে গ্র্যাজুয়েট মেরিট অ্যাওয়ার্ড, গ্র্যাজুয়েট স্টুডেন্ট অ্যাসোসিয়েশন রাইজিং স্টার অ্যাওয়ার্ড, ইন্তিজার মুরাদ মেমোরিয়াল স্কলারশিপ, ড. গর্ডন হিরাবায়াশি গ্র্যাজুয়েট স্কলারশিপ, আলবার্টা গ্র্যাজুয়েট এক্সিলেন্স স্কলারশিপ, স্টেট অব কুয়েত ডক্টরাল অ্যাওয়ার্ড, ঢাকা বিশ্ববিদ্যালয়ের প্রভোস্ট অ্যাওয়ার্ড, জার্মানির ইউনিভার্সিটি অব ক্যাসেল থেকে ভিজিটিং সায়েন্টিস্ট ফেলোশিপসহ বেশ কিছু পুরস্কার ও সম্মাননা পেয়েছেন এই তরুণ গবেষক। মো. নাজমুল আরেফিনের পিএইচডি-যাত্রাটা সহজ ছিল না। শিক্ষা ক্যাডারের একজন শিক্ষক হিসেবে ছয় বছর চাকরি করেছেন, তবে আমলাতন্ত্রের মারপ্যাঁচে পড়ে ‘প্রভাষক’ পদ থেকে পদোন্নতি তাঁর পাওয়া হয়নি। প্রশাসন বা অন্যান্য ক্যাডারের তুলনায় শিক্ষা ক্যাডারের ক্ষেত্রে উচ্চশিক্ষার উৎসাহ বা রাষ্ট্রীয় সুযোগ কম, সেটাও তিনি সব সময় অনুভব করেছেন। তবে থেমে থাকেননি। শিক্ষা ক্যাডারে থেকেই ভিনদেশের বিভিন্ন বিশ্ববিদ্যালয়ে আবেদন করে পিএইচডির প্রস্তাব পেয়েছেন। যাচাই–বাছাই শেষে ইউনিভার্সিটি অব আলবার্টার সমাজবিজ্ঞান বিভাগের ‘সেন্টার ফর ক্রিমিনোলজিক্যাল রিসার্চ’-এ যোগ দিয়েছেন পিএইচডি গবেষক হিসেবে। এ ছাড়া তিনি ‘কানাডিয়ান অ্যাসোসিয়েশন ফর দ্য স্টাডি অব ইসলাম অ্যান্ড মুসলিমস’-এর আউটরিচ অফিসার হিসেবে কাজ করছেন। সমাজবিজ্ঞান বিভাগের শিক্ষক, লেখক ও গবেষক নাজমুল নিজেকে ছাত্র হিসেবে পরিচয় দিতেই স্বাচ্ছন্দ্যবোধ করেন। ঢাকা বিশ্ববিদ্যালয়ের সমাজবিজ্ঞান বিভাগ থেকে স্নাতক ও স্নাতকোত্তর শেষে অপরাধবিজ্ঞান বিভাগে মাস্টার্সে ভর্তি হন তিনি। ৯/১১–পরবর্তী সময়ে ছড়িয়ে পড়া ইসলামোফোবিয়া (ইসলামবিদ্বেষ) তাঁকে বিশেষভাবে ভাবায়। সিনেমাজগৎ তাঁর আগ্রহের জায়গা হওয়ায় সিনেমায় ইসলামোফোবিয়া কীভাবে ছড়াচ্ছে, কেমন করে মুসলিমবিরোধী বর্ণবাদ ও ঘৃণাকে সাংস্কৃতিক রাজনীতির মাধ্যমে চর্চা করা হচ্ছে, তা নিয়ে লেখালেখি করছেন। মূলত সমালোচনামূলক সন্ত্রাসবাদ গবেষণা, চরমপন্থা, ইসলামোফোবিয়া, পুলিশিং, সামাজিক ন্যায়বিচার ও ন্যারেটিভ ক্রিমিনোলজি নিয়েই তাঁর আগ্রহ। নাজমুল বলেন, ‘আমি যে ঠিক পথে এগোচ্ছি, এই পুরস্কার তারই নির্দেশক। এটা আমাকে ভবিষ্যতে আরও ভালো কাজ করার প্রেরণা দেবে।’ পিএইচডি–যাত্রাকে অর্থবহ করতে তিনি গবেষণা, মিলেমিশে কাজ (কোলাবরেশন) ও প্রকাশনার ওপর সমান গুরুত্ব দিচ্ছেন। পিএইচডির প্রথম দুই বছরে তিনি অপরাধবিজ্ঞানের জন্য সেরা হিসেবে প্রতিষ্ঠিত বিভিন্ন আন্তর্জাতিক জার্নালে নিবন্ধ ও বুক চ্যাপ্টার প্রকাশ করেছেন। আন্তর্জাতিক সম্মেলনে বেস্ট পেপার অ্যাওয়ার্ড পেয়েছেন। তিনি বলেন, ‘একাডেমিয়ায় বাংলাদেশ বা দক্ষিণ এশিয়ার আর্থসামাজিক ও রাজনৈতিক বিষয়–আশয়কে আজও আমরা মূলত পশ্চিমা তাত্ত্বিক চোখ দিয়ে পড়ি, দেখি ও লিখি। এখন রিভার্স চিন্তা করার সময় এসেছে। মুসলিমদের প্রতি পশ্চিমা বর্ণবাদ এবং এই বর্ণবাদের সঙ্গে জড়িত যেসব ঘৃণাভিত্তিক অপরাধ সমাজে ছড়িয়ে আছে, প্রাচ্যের চোখ দিয়ে আমি সেটা দেখতে চাই।’"
  },
  {
    "date_published": "2024-11-10T12:32:00",
    "date_modified": "2024-11-10T12:32:00",
    "author": "সাজিদ হোসেন",
    "category": "রাজধানী",
    "tag": [
      "পুলিশ",
      "ঢাকা",
      "আওয়ামী লীগ"
    ],
    "title": "আওয়ামী লীগ কার্যালয়ের সামনে কয়েকজনকে বেধড়ক পিটুনি",
    "url": "https://www.prothomalo.com/bangladesh/capital/d0ei493klf",
    "content": "রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে বেশ কয়েকজনকে বেধড়ক পেটাতে দেখা গেছে। তাঁদের মধ্যে কয়েকজনের পোশাক খুলে ও ছিঁড়ে যায়। আজ রোববার বেলা ১১টার কিছু আগে এ ঘটনা ঘটে। ‘জিয়ার সৈনিক এক হও’, ‘একটা একটা লীগ ধর, ধইরা ধইরা জবাই কর’ স্লোগান দিয়ে একদল লোক তাঁদের পেটায়। একজনকে পেটানোর সময় পুলিশকে উপস্থিত থাকতে দেখা যায়। যাঁদের পেটানো হয়েছে, তাঁদের কয়েকজনকে পুলিশকে নিয়ে যেতে দেখা যায়। এরশাদবিরোধী আন্দোলনে যুবলীগের কর্মী নূর হোসেন বুকে ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে মিছিলে নেমেছিলেন। সেদিন পুলিশের গুলিতে তিনি মারা যান। ১৯৮৭ সালে এ ঘটনা ঘটে। আজ শহীদ নূর হোসেন দিবসে বেলা তিনটায় ঢাকার জিরো পয়েন্টে শহীদ নূর হোসেন চত্বরে বিক্ষোভ মিছিলের ডাক দিয়েছে আওয়ামী লীগ। দলটি ফেসবুকে পোস্ট দিয়ে এ কর্মসূচি ঘোষণা করার পর উত্তেজনা সৃষ্টি হয়েছে। দলটির ওই কর্মসূচির বিরুদ্ধে অন্তর্বর্তী সরকারের কঠোর অবস্থানের কথা তুলে ধরে গতকাল শনিবার ফেসবুকে পোস্ট দিয়েছেন প্রধান উপদেষ্টার প্রেস সচিব শফিকুল আলম। যুব ও ক্রীড়া উপদেষ্টা আসিফ মাহমুদ সজীব ভূঁইয়াও এক ফেসবুক পোস্টে কঠোর হুঁশিয়ারি দিয়েছেন। ছাত্র-জনতার অভ্যুত্থানে ক্ষমতাচ্যুত আওয়ামী লীগকে রাজপথে কোনো মিছিল-সমাবেশ বা কর্মসূচি পালন করতে না দেওয়ার ঘোষণা দিয়েছেন তাঁরা। অন্যদিকে ফ্যাসিবাদ প্রতিরোধ মঞ্চের ব্যানারে আজ দুপুর ১২টায় ঢাকায় গুলিস্তানের জিরো পয়েন্টে কর্মসূচি দিয়েছে বৈষম্যবিরোধী ছাত্র আন্দোলন। কর্মসূচির শিরোনাম পতিত স্বৈরাচার আওয়ামী লীগের বিচারের দাবিতে গণজমায়েত।"
  },
  {
    "date_published": "2024-11-10T12:34:06",
    "date_modified": "2024-11-10T12:34:06",
    "author": "বিনোদন ডেস্ক",
    "category": "বলিউড",
    "tag": [
      "কিয়ারা আদভানি",
      "দক্ষিণী সিনেমা",
      "দক্ষিণী সুপারস্টার",
      "রাম চরণ"
    ],
    "title": "রেগে গেলে কাউকে ছাড়েন না তিনি",
    "url": "https://www.prothomalo.com/entertainment/bollywood/m9j93xwcmr",
    "content": "বলিউড অভিনেত্রী কিয়ারা আদভানি আগে দক্ষিণি ছবিতে অভিনয় করেছিলেন। রাম চরণ ও কিয়ারা এর আগে ‘বিনয় বিদ্যা রাম’ নামের একটি সিনেমায় অভিনয় করেছিলেন। সিনেমাটি ফ্লপ হয়েছিল বক্স অফিসে কিন্তু রাম চরণ এবং কিয়ারার জুটি বেশ ভালো লেগেছিল ভক্তদের। এবার আসছে এই জুটির নতুন সিনেমা ‘গেম চেঞ্জার’। গতকাল মুক্তি পেয়েছে টিজার। খবর হিন্দুস্তান টাইমসের সিনেমার টিজার শুরু হয় রাম চরণকে দিয়ে। রাম চরণের চরিত্রটি খুবই শান্ত। কিন্তু যখন তিনি রেগে যান, তখন তিনি কাউকে ছাড়েন না। সিনেমাটি যে ভরপুর অ্যাকশন আছে, তা বোঝা যাচ্ছে টিজার দেখে। তবে এ সিনেমায় রাম চরণকে তিনটি ভিন্ন রূপে দেখা গেছে। একটি কলেজ স্টুডেন্ট, অন্যটি মধ্য বয়স্ক এবং শেষ চরিত্রটি একজন রাজনৈতিক নেতার। সিনেমার পরিচালক এস শংকর লক্ষ্ণৌ অনুষ্ঠানে উপস্থিত হতে পারেননি। পরে এক্স হ্যান্ডলে সবার প্রতি ভালোবাসা জানিয়ে তিনি লিখেছেন, ‘আজ আমি সবাইকে মিস করব। চেন্নাইয়ে সম্পাদনার কাজের জন্য আমি পৌঁছাতে পারলাম না অনুষ্ঠানে। সঠিক সময় বড় পর্দায় সিনেমাটি আনার জন্য এখন পরিশ্রম করতে হবে আমাকে।’ সিনেমাটি পরিচালক এস শংকরের প্রথম তেলেগু সিনেমা। আগামী ১০ জানুয়ারি সিনেমাটি প্রেক্ষাগৃহে মুক্তি পাবে। সিনেমার সংগীত পরিচালনা করেছেন থামন এস।"
  },
  {
    "date_published": "2024-11-10T12:24:06",
    "date_modified": "2024-11-10T12:24:06",
    "author": "প্রতিনিধি",
    "category": "জেলা",
    "tag": [
      "ব্রাহ্মণবাড়িয়া",
      "নির্বাচন",
      "চট্টগ্রাম বিভাগ",
      "বিএনপি",
      "রাজনীতি"
    ],
    "title": "‘যদি বাপের বাচ্চা হয়ে থাকি, সরাইল-আশুগঞ্জ থেকেই নির্বাচন করব’, বললেন রুমিন ফারহানা",
    "url": "https://www.prothomalo.com/bangladesh/district/upbwr77303",
    "content": "দলের একাংশের আপত্তির মুখে ব্রাহ্মণাড়িয়া-২ আসন থেকেই নির্বাচন করার ঘোষণা দিয়েছেন সাবেক সংসদ সদস্য ও বিএনপির আন্তর্জাতিক-বিষয়ক সহসম্পাদক রুমিন ফারহানা। তিনি বলেছেন, ‘আমি যদি এক বাপের বাচ্চা হয়ে থাকি, সরাইল-আশুগঞ্জ (ব্রাহ্মণাড়িয়া-২ আসন) থেকেই নির্বাচন করব। আমি বৃদ্ধ মাকে ঢাকার মাটিতে আল্লাহর জিম্মায় রেখে প্রতি সপ্তাতে দুই তিন দিন এই মাটিতে পড়ে থাকি তামাশা করার জন্য না। আমাকে বহিরাগত বলো। আমার বাবা এখান থেকে নির্বাচন করেছেন। আমি এখান থেকেই নির্বাচন করব।’ গতকাল শনিবার সন্ধ্যায় ব্রাহ্মণবাড়িয়ার সরাইল উপজেলা সদরের স্থানীয় পাইলট বালিকা উচ্চবিদ্যালয় মাঠে কর্মিসভায় রুমিন ফরহানা এসব কথা বলেন। গত ২৩ সেপ্টেম্বর ব্রাহ্মণবাড়িয়া জেলা বিএনপির আহ্বায়ক আবদুল মান্নান ও সদস্যসচিব সিরাজুল ইসলামের স্বাক্ষরিত একটি পত্রে সরাইলে ১০১ সদস্যের পূর্ণাঙ্গ কমিটি হওয়ার ঘোষণা দেন। কিন্তু এতে পূর্ণাঙ্গ কমিটির নামে শুধু সভাপতি আনিছুল ইসলাম ঠাকুর ও সাধারণ সম্পাদক নুরুজ্জামান লস্করের নাম প্রকাশ করা হয়। বাকি ৯৯ জনের নাম এখনো প্রকাশ করা হয়নি। এ সম্পর্কে কর্মিসভায় রুমিন ফরহানা বলেন, ‘ব্রাহ্মণবাড়িয়ার মাটি খালেদা জিয়ার ঘাঁটি, তারেক জিয়ার ঘাঁটি। বিএনপির এই ঘাঁটিতে ১০১ জনের কমিটি ঘোষণা দিয়ে ২ জনের বাইরে কারও নাম প্রকাশ করা যায় না। আমরা ৯৯ জনের নাম জানি না। আজ আমাকে বলা হচ্ছে, আমি নাকি থাকব না।’ নিজ অনুসারীদের উদ্দেশ্যে রুমিন ফরহানা বলেন, ‘আমার হাতকে শক্তিশালী করুন। আমার হাতকে শক্তিশালী করা মানে খালেদা জিয়ার হাতকে শক্তিশালী করা, তারেক জিয়ার হাতকে শক্তিশালী করা, বিএনপির হাতকে শক্তিশালী করা।’ নুরুজ্জামান লস্করকে উদ্দেশ্য করে রুমিন ফারহানা বলেন, ‘তোমার (নুরুজ্জামান) বিরুদ্ধে কয়টা মামলা হয়েছে। আমি একা আওয়ামী লীগের ৩০০ এমপির বিরুদ্ধে লড়াই করেছি। রাজ পথে রক্ত দিয়েছি। ১০১ জনের নাম প্রকাশ করতে পারো নাই। এখন তুমি নির্বাচন করবা। আরে আমার ঘরের কাজের লোক এবং আমার ড্রাইভারও নির্বাচন করতে চায়। আমি বলি, গণতন্ত্রের দেশ, নির্বাচন কর।’ সরাইল বিএনপির সাবেক সাধারণ সম্পাদক আনোয়ার হোসেনের সভাপতিত্বে কর্মিসভায় আরও বক্তব্য দেন উপজেলা ছাত্রদলের সাবেক সভাপতি ইসমাইল হোসেন, সাবেক সাধারণ সম্পাদক ও সদর ইউনিয়ন পরিষদের চেয়ারম্যান আবদুল জব্বার, সরাইল সরকারি কলেজ শাখা ছাত্রদলের সাবেক সভাপতি স্বপন মিয়া, সম্পাদক ইউসুফ মিয়া প্রমুখ। রুমিন ফারহানা সামনে ব্রাহ্মণাড়িয়া-২ আসন (সরাইল-আশুগঞ্জ) থেকে নির্বাচন করার ঘোষণা দিয়েছেন। তিনি সভা-সমাবেশ চালিয়ে যাচ্ছেন। ৫ আগস্টের পর সপ্তাহে দুই থেকে তিন দিন তিনি সরাইল ও আশুগঞ্জে অবস্থান করছেন। রুমিন ফারহানা বিজয়নগর উপজেলার বুধন্তি ইউনিয়নের ইসলামপুর গ্রামের বাসিন্দা ছিলেন। বর্তমানে তিনি সরাইল উপজেলার শাহবাজপুর গ্রামের বাসিন্দা। গত সরকারের আমলে গঠিত বিজয়নগর উপজেলাটি একসময় ছিল ব্রাহ্মণবাড়িয়া সদর উপজেলার অধীন। তখন এলাকাটি ছিল ব্রাহ্মণবাড়িয়া-২ (সরাইল-সদরের একাংশ) আসনের অন্তর্গত। বতর্মানে পুরো বিজয়নগর উপজেলাটি ব্রাহ্মণবাড়িয়া-৩ আসনের অন্তর্ভুক্ত। ১৯৭৩ সালের নির্বাচনে ব্রাহ্মণবাড়িয়া-২ আসন থেকে রুমিন ফারহানার বাবা অলি আহাদ নৌকার প্রার্থী তাহের উদ্দিন ঠাকুরের সঙ্গে প্রতিদ্বন্দ্বিতা করেছিলেন। তখন তাহের উদ্দিন ঠাকুর নির্বাচিত হয়েছিলেন।"
  },
  {
    "date_published": "2024-11-10T12:21:54",
    "date_modified": "2024-11-10T12:21:54",
    "author": "এএফপি",
    "category": "যুক্তরাষ্ট্র",
    "tag": [
      "যুক্তরাষ্ট্র",
      "যুক্তরাষ্ট্রের প্রেসিডেন্ট নির্বাচন ২০২৪",
      "ডোনাল্ড ট্রাম্প"
    ],
    "title": "ট্রাম্প তাঁর দ্বিতীয় মেয়াদের প্রশাসনে পম্পেও-হ্যালিকে রাখছেন না",
    "url": "https://www.prothomalo.com/world/usa/9w6132onrk",
    "content": "যুক্তরাষ্ট্রের প্রেসিডেন্ট নির্বাচনে জয়ী রিপাবলিকান পার্টির ডোনাল্ড ট্রাম্প তাঁর দ্বিতীয় মেয়াদের প্রশাসনে নিকি হ্যালি ও মাইক পম্পেওকে রাখছেন না। গতকাল শনিবার ট্রাম্প তাঁর সামাজিক যোগাযোগমাধ্যমে (ট্রুথ সোশ্যাল) দেওয়া পোস্টে এ কথা বলেন। ট্রাম্পের প্রথম মেয়াদের প্রশাসনে হ্যালি ও পম্পেও ছিলেন। পম্পেও ছিলেন ট্রাম্পের পররাষ্ট্রমন্ত্রী। আর হ্যালি ছিলেন জাতিসংঘে যুক্তরাষ্ট্রের রাষ্ট্রদূত। ট্রাম্প লিখেছেন, তিনি তাঁর প্রশাসনে যোগ দেওয়ার জন্য সাবেক রাষ্ট্রদূত হ্যালি ও সাবেক পররাষ্ট্রমন্ত্রী পম্পেওকে আমন্ত্রণ জানাবেন না। বর্তমানে তাঁর প্রশাসন গঠনের কাজ চলছে। দ্বিতীয় মেয়াদের প্রশাসনে ট্রাম্প কাকে কাকে রাখতে যাচ্ছেন, তা নিয়ে নানা জল্পনা চলছে। অনেকের নাম সামনে আসছে। এর মধ্যে হ্যালি ও পম্পেওর নামও এসেছে। তবে গতকাল ট্রাম্প সরাসরি জানিয়ে দিলেন, এই দুজন তাঁর প্রশাসনে স্থান পাচ্ছেন না। পম্পেও গত জুলাই মাসে ইউক্রেন-রাশিয়া যুদ্ধ নিয়ে একটি পরিকল্পনার রূপরেখা দিয়েছিলেন। রূপরেখায় ইউক্রেনকে আরও মার্কিন অস্ত্র দেওয়ার কথা ছিল। এ ছাড়া রাশিয়ার জ্বালানি খাতের বিরুদ্ধে আরও কঠোর পদক্ষেপের কথা বলেছিলেন পম্পেও। গতকাল বিশ্লেষকেরা বলেন, নির্বাচনী প্রচারকালে রাশিয়া-ইউক্রেন ইস্যুতে ট্রাম্প যেসব কথা বলেছিলেন, তার সঙ্গে পম্পেওর এই পরিকল্পনা যায় না। ট্রাম্প বারবার গর্ব করে বলে এসেছেন, তিনি মার্কিন প্রেসিডেন্ট হিসেবে ক্ষমতা নেওয়ার ২৪ ঘণ্টার মধ্যে ইউক্রেনের যুদ্ধের সমাপ্তি টানতে পারবেন। এ ছাড়া রাশিয়ার বিরুদ্ধে লড়াইয়ে কিয়েভকে মার্কিন সহায়তারও সমালোচনা করেছেন তিনি। মার্কিন প্রেসিডেন্ট নির্বাচনে রিপাবলিকান পার্টির প্রার্থী হওয়ার লড়াইয়ে (প্রাইমারি) ট্রাম্পের বিরুদ্ধে মাঠে নেমেছিলেন হ্যালি। সুবিধা করতে না পেরে তিনি সরে দাঁড়াতে বাধ্য হন। পরে তিনি ট্রাম্পকে সমর্থন দেন। হ্যালি ও পম্পেও সম্পর্কে ট্রাম্প গতকাল তাঁর সামাজিক যোগাযোগমাধ্যমে লিখেছেন, অতীতে তাঁদের সঙ্গে কাজ তিনি খুব উপভোগ করেছেন, তার প্রশংসা করেছেন। দেশসেবার জন্য তাঁদের তিনি ধন্যবাদ জানাতে চান। ট্রাম্প দ্বিতীয় দফায় প্রেসিডেন্ট নির্বাচিত হওয়ার পর এখন পর্যন্ত তাঁর প্রশাসনের একটি পদে নিয়োগের জন্য একজনের ঘোষণা দিয়েছেন। হোয়াইট হাউসের চিফ অব স্টাফ হিসেবে ট্রাম্প তাঁর নির্বাচনী প্রচার দলের ব্যবস্থাপক সুজি ওয়াইলসের নাম ঘোষণা করেছেন। তিনি হোয়াইট হাউসের প্রথম চিফ অব স্টাফ হতে যাচ্ছেন।"
  },
  {
    "date_published": "2024-11-10T11:49:49",
    "date_modified": "2024-11-10T11:49:49",
    "author": "বিনোদন ডেস্ক",
    "category": "ওটিটি",
    "tag": [
      "হইচই",
      "পরীমনি",
      "ওয়েব সিরিজ"
    ],
    "title": "পরী–ইমরানের সিরিজ দেখে কী বললেন ভারতীয় সমালোচক",
    "url": "https://www.prothomalo.com/entertainment/ott/xqii44xfvb",
    "content": "মুক্তির পর অনম বিশ্বাসের সিরিজ ‘রঙিলা কিতাব’-এর প্রশংসা করেছেন অনেক দর্শক। কিঙ্কর আহসানের একই নামের উপন্যাস অবলম্বনে গত বৃহস্পতিবার রাতে সিরিজটি মুক্তি পেয়েছে ওটিটি প্ল্যাটফর্ম। সিরিজটি নিয়ে পশ্চিমবঙ্গের সমালোচক সাগরনীল কথা বলেছেন তাঁর ইউটিউব চ্যানেল ‘আর্টিস্টিক সেভেন্থ সেন্স’-এ। সিরিজের গল্পের প্রশংসা করেছেন সাগরনীল। এ ছাড়া রোমান্স ও রোমাঞ্চের মিশেলে যেভাবে সিরিজটি তৈরি করেছেন, সেটারও প্রশংসা করেছেন তিনি। তবে তাঁকে সবচেয়ে অবাক করেছে সিরিজটির অ্যাকশন। তাঁর ভাষ্যে, ‘এখানে খুব ভালো অ্যাকশন রয়েছে, যেটা আমাকে অবাক করেছে। বাংলা সিরিজে কিন্তু এমন অ্যাকশন দেখা যায় না। যিনিই অ্যাকশন দৃশ্যের ডিজাইন করেছেন, ভালো করেছেন। অ্যাকশনগুলো বাস্তবঘেঁষা রাখা হয়েছে, দৃশ্যগুলোর জন্য শিল্পীরা পরিশ্রম করেছেন; সেটা দেখলেই বুঝতে পারবেন।’ সাগরনীল মনে করেন, অ্যাকশন এই সিরিজে এসেছে গল্পের প্রয়োজনে; সেটা তুলেও ধরা হয়েছে সেভাবেই। জোর করে চাপিয়ে দেওয়া হয়নি। এই অ্যাকশনের জন্যই সিরিজটি তাঁর ভালো লেগেছে বলেও জানান সাগরনীল। সিরিজে মোস্তাফিজুর নূর ইমরানের অভিনয়ও মুগ্ধ করেছে এই সমালোচককে। তিনি বলেন, ‘তিনি যে দারুণ অভিনয় করেন জানতাম। এ সিরিজে যে তিনি দারুণ কাজ করবেন, সেটাও অনুমান করেছিলাম, সেটা তিনি পর্দায় করে দেখিয়েছেন। তিনি সাধারণত প্রধান চরিত্র পান না, এই সিরিজ পেয়ে খুবই ভালো কাজে লাগিয়েছেন। তাঁর অভিনয় দেখে মজা পেয়েছি।’ সিরিজে অন্তঃসত্ত্বা নারীর ভূমিকায় অভিনয় করেছেন পরীমনি। তাঁর অভিনয় নিয়ে সাগরনীলের ভাষ্য, ‘পরীমনি নিজের জায়গায় ভালো কাজ করেছেন। এক্সট্রা অর্ডিনারি আমি বলব না, শেষ পর্বের কিছু দৃশ্য তিনি খুবই ভালো করেছেন। বাকি সময়েও চরিত্রের প্রয়োজন অনুযায়ী করেছেন।’ ভালো লাগলেও সিরিজটির কিছু নেতিবাচক দিকও তুলে ধরেছেন সাগরনীল। তাঁর মতে, এ সিরিজের কিছু বিষয় আগে থেকেই অনুমান করা হয়। এ ছাড়া শেষটা আরও ভালো হতে পারত। ‘শেষের আবেগ দর্শককে ছুঁয়ে যাবে। আমারও ভালো লেগেছে। তবে এটা অন্য লেভেলে চলে যেত, যদি একটা পেছনের গল্প যোগ করা হতো।’"
  },
  {
    "date_published": "2024-11-10T12:27:22",
    "date_modified": "2024-11-10T12:27:22",
    "author": "সিএনএন",
    "category": "উচ্চশিক্ষা",
    "tag": [
      "ভবন",
      "সিঙ্গাপুর",
      "অষ্ট্রেলিয়া",
      "শিক্ষা",
      "উচ্চশিক্ষা"
    ],
    "title": "অস্ট্রেলিয়ার একটি স্কুল ভবন পেল বিশ্বের সেরা নতুন ভবনের স্বীকৃতি",
    "url": "https://www.prothomalo.com/education/higher-education/mzbsgi0ktp",
    "content": "‘বিশ্বের সেরা নতুন ভবন ২০২৪’–এর একটি তালিকা প্রকাশ করা হয়েছে। তালিকায় সেরার খেতাব পেয়েছে অস্ট্রেলিয়ার একটি স্কুল। আকাশচুম্বী ভবন, জাদুঘর ও বিমানবন্দরের টার্মিনালকে পেছনে ফেলে এ খেতাব অর্জন করেছে শিক্ষাপ্রতিষ্ঠানটির ভবন। স্কুলটির নাম ডার্লিংটন পাবলিক স্কুল। এটি সিডনির চিপানডেলে উপশহরের একটি স্কুল। ২২০টি ভবনকে পেছনে ফেলে সেরার খেতাব জিতেছে স্কুলটি। হাজারো ভবন থেকে ২২০টি ভবনকে নিয়ে একটি সংক্ষিপ্ত তালিকা করা হয়েছিল। সেখান থেকে অস্ট্রেলিয়ার এ স্কুলটি সেরা হয়েছে। গত শুক্রবার (৮ নভেম্বর) সিঙ্গাপুরে অনুষ্ঠিত ওয়ার্ল্ড আর্কিটেকচার ফেস্টিভ্যালে সেরা ভবন হিসেবে স্কুলটির নাম ঘোষণা করা হয়েছে। স্কুলটির ভবন প্রথম নির্মাণ করা হয় ১৯৭০ সালে। ভবন পুরোনো হয়ে যাওয়ায় নতুন করে আবার তৈরি করার প্রয়োজন পড়ে। পুরোনো স্কুলটির আদল ঠিক রেখে নতুন ভবনটি তৈরি করা হয়। নতুন করে বানানো হলেও শিক্ষার সমসাময়িক পরিবেশ যেন ঠিক থাকে সেটি নিশ্চিত করা হয়। এটি তৈরি করেছে এফজেসি স্টুডিও নামের একটি নির্মাণ ফার্ম। নির্মাণপ্রতিষ্ঠানটি ভবনটি নতুন করে সংস্কার বা তৈরির সময়ে অস্ট্রেলিয়ার আদিবাসী মানুষের ছোঁয়া রাখা হয়েছে। নতুন স্কুল ভবনটিতে ৫০০ শিক্ষার্থী যেন পড়াশোনা করতে পারে, সে ব্যবস্থা আছে। পুরোনো স্কুলের জায়গায় নতুন স্কুলটি তৈরি করা হয়েছে দুই ধাপে। এ কারণে স্কুলের শিক্ষাকার্য চালিয়ে নিতে কোনো সমস্যা হয়নি। স্কুলটিতে কিন্ডারগার্টেন ও প্রাইমারি পর্যায়ের শিক্ষার্থীরা পড়াশোনা করেন। গত গ্রীষ্মে নতুন ভবনে স্কুলটির কার্যক্রম আবার শুরু হয়। এটি কৌণিক ইট দিয়ে তৈরি করা একটি ক্যাম্পাস। ভবনের ছাদটি দেখতে অনেকটা করাতের দাঁতের মতো। ভবনের বাইরে পর্যাপ্ত খোলা জায়গা রাখা হয়েছে। ভবনের পাশে আছে একটি বাস্কেটবল কোর্ট ও বাগান। এ ছাড়া এটির বাইরের অংশে বিভিন্ন জায়গায় লাগানো হয়েছে লোহার স্ক্রিন। এই লোহার স্ক্রিনের মাধ্যমে স্কুলটিতে দিনের আলো ও বাতাস প্রবেশের ব্যবস্থা রাখা হয়েছে। এটি করতে গিয়ে শিক্ষার্থীদের ব্যক্তিগত গোপনীয়তা যেন বিঘ্নিত না হয়, তা–ও নিশ্চিত করা হয়েছে। শুক্রবারের সেরা ভবন ঘোষণার পর এফজেসি স্টুডিওর কর্মকর্তা আলেসান্দ্রো রসি বলেছেন, ‘ভবনটি পরিমিত পরিসরে এটি একটি ছোট্ট স্কুল প্রকল্প। এ প্রকল্পের প্রকৃত বিজয়ীরা সেই শিশুরা, যারা ভবনে পড়াশোনা ও ক্লাসে সময় কাটাবে।’ এ বছর ১৭তম বারের মতো এ আয়োজন করা হলো। ১৮টি বিভাগে এবার পুরস্কার দেওয়া হয়েছে। খেলাধুলা, পরিবহন, স্বাস্থ্য এবং আবাসনে—১৭৫ জন প্রতিনিধির প্যানেল এবারের বাছাই প্রক্রিয়ায় ছিলেন। পুরস্কারের জন্য অন্য প্রকল্পগুলোর মধ্যে সাইপ্রাসের ন্যাশনাল স্টার অবজারভেটরি, পোল্যান্ডের একটি বাসস্টেশন এবং তুরস্কের একটি সৌরবিদ্যুৎকেন্দ্রও ছিল। শুক্রবারের ফলাফল ঘোষণায় টানা দ্বিতীয়বার বিচারকেরা একটি শিক্ষাপ্রতিষ্ঠানের ভবন বেছে নিয়েছেন। গত বছর চীনের একটি বোর্ডিং স্কুল সেরার খেতাব জিতেছিল। গত তিন বছরে অস্ট্রেলিয়ার এটি দ্বিতীয় অর্জন। এর আগে ২০২২ সালের কোয়ে কোয়ার্টার টাওয়ার এই সেরার খেতাব পেয়েছিল। এবার পেল ডার্লিংটন পাবলিক স্কুল। অন্য সেরার মধ্যে রয়েছে সিঙ্গাপুরে প্রবীণ নাগরিকদের জন্য একটি হাউজিং কমপ্লেক্স এবং ডেনমার্কের কোপেনহেগেনে একটি ছাদের স্কি ঢালসহ বর্জ্য থেকে শক্তি পাওয়ার প্ল্যান্ট।"
  },
  {
    "date_published": "2024-11-10T11:15:48",
    "date_modified": "2024-11-10T11:15:48",
    "author": "দ্য গার্ডিয়ান",
    "category": "যুক্তরাষ্ট্র",
    "tag": [
      "যুক্তরাষ্ট্র",
      "যুক্তরাষ্ট্র নির্বাচন",
      "ডোনাল্ড ট্রাম্প"
    ],
    "title": "অ্যারিজোনাতেও জিতলেন ট্রাম্প, দোদুল্যমান সব কটিতেই জিতল রিপাবলিকানরা",
    "url": "https://www.prothomalo.com/world/usa/acj16ll4ma",
    "content": "যুক্তরাষ্ট্রের অ্যারিজোনা অঙ্গরাজ্যেও বিজয়ী হয়েছেন রিপাবলিকান পার্টির প্রার্থী ডোনাল্ড ট্রাম্প। এর মধ্য দিয়ে তিনি সাতটি দোদুল্যমান অঙ্গরাজ্যের সব কটিতেই জয় পেলেন। বার্তা সংস্থা এপি গতকাল শনিবার (৯ নভেম্বর) অ্যারিজোনায় ট্রাম্পের জয়ের কথা নিশ্চিত করে। এর মাধ্যমে রিপাবলিকান পার্টির এ প্রার্থী তাঁর প্রতিদ্বন্দ্বী ডেমোক্রেটিক পার্টির প্রার্থী ও ভাইস প্রেসিডেন্ট কমলা হ্যারিসের চেয়ে অনেকটা এগিয়ে গেলেন। অ্যারিজোনায় ইলেকটোরাল কলেজের ভোট ১১টি। এ ভোট নিশ্চিত হওয়ার পর ট্রাম্পের সংগ্রহ দাঁড়াবে ৩১২। যা পরবর্তী প্রেসিডেন্ট হতে প্রয়োজনীয় ২৭০ ভোটের থেকে অনেক বেশি। ট্রাম্পের নিকটতম প্রতিদ্বন্দ্বী ডেমোক্রেটিক প্রার্থী কমলা হ্যারিসের ঝুলিতে গেছে ২২৬ ইলেকটোরাল কলেজ ভোট। অ্যারিজোনায়র জেতার মাধ্যমে রিপাবলিকানরা তাদের হারানো এ রাজ্য ফিরে পেল। কেননা ২০২০ সালে এ রাজ্য জিতেছিলেন বর্তমান প্রেসিডেন্ট জো বাইডেন। তবে ট্রাম্পের জন্য এটি এ রাজ্যে দ্বিতীয়বারের মতো বিজয়। তিনি ২০১৬ সালে এ রাজ্যে জিতেছিলেন। ট্রাম্প তাঁর নির্বাচনী প্রচারণায় সীমান্তে নিরাপত্তা ও অর্থনীতির ওপর জোর দেন। বাইডেন প্রশাসনের সময় মূল্যস্ফীতি এবং অবৈধভাবে সীমান্ত অতিক্রমের বিষয়গুলো তুলে ধরে কমলা হ্যারিসের বিরুদ্ধে প্রচার করেন ট্রাম্প। এর আগে ট্রাম্প সাতটি দোদুল্যমান রাজ্যের মধ্যে ছয়টিতে অর্থাৎ জর্জিয়া, পেনসিলভানিয়া, মিশিগান, নেভাদা, নর্থ ক্যারোলাইনা ও উইসকনসিনে জিতে যান। ২০২০ সালে বাইডেন নর্থ ক্যারোলাইনে বাদে বাকি ছয়টিতে ট্রাম্পকে হারিয়েছিলেন। সে সময় বাইডেন ইলেকটোরাল ভোটের মধ্যে ৩০৬টি পেয়েছিলেন। আর ট্রাম্প পেয়েছিলেন ২৩২টি। আবার ট্রাম্প ২০১৬ সালে যখন জিতে প্রেসিডেন্ট হয়েছিলেন, তখন তিনি ৩০৬টি ভোটই পেয়েছিলেন। বার্তা সংস্থা এপির তথ্য অনুযায়ী, ট্রাম্প এখন পর্যন্ত সাত কোটি ৪৬ লাখ ভোট বা মোট ভোটের ৫০ দশমিক ৫ শতাংশ পেয়েছেন। আর কমলা হ্যারিসে পেয়েছেন সাত কোটি নয় লাখ ভোট। প্রদত্ত ভোটের ৪৮ শতাংশ পেয়েছেন তিনি।"
  },
  {
    "date_published": "2024-11-10T12:11:27",
    "date_modified": "2024-11-10T12:11:27",
    "author": "মো. আনোয়ার হোসেন",
    "category": "ক্রিকেট",
    "tag": [
      "বাংলাদেশ আফগানিস্তান সিরিজ",
      "বাংলাদেশ ক্রিকেট দল",
      "নাসুম আহমেদ"
    ],
    "title": "এই ‘নাসুম’ই হতে চেয়েছিলেন নাসুম",
    "url": "https://www.prothomalo.com/sports/cricket/3i3bhz1d94",
    "content": "ম্যান অব দ্য ম্যাচের পুরস্কারটা উঠেছে নাজমুল হোসেনের হাতে। ওঠা অস্বাভাবিকও নয়। আফগানিস্তানের বিপক্ষে সিরিজে টিকে থাকার ম্যাচ। আর সেই ম্যাচে ব্যাট হাতে ৭৬ রানের ইনিংস খেলেছেন বাংলাদেশ অধিনায়ক। শেষ পর্যন্ত দল জিতেছে ৬৮ রানে, নাজমুল ম্যাচ–সেরা হতেই পারেন। তবে গাণিতিক মডেল বলছে, গতকাল আফগানিস্তানের বিপক্ষে সিরিজের দ্বিতীয় ওয়ানডেতে ম্যাচের সেরা ক্রিকেটটা খেলেছেন নাসুম আহমেদ। ক্রিকইনফোর ভাষায়, ‘মোস্ট ভ্যালুয়েবল প্লেয়ার’ (এমভিপি)। ব্যাট হাতে করেছেন ২৪ বলে ২৫ রান, বল হাতে ২৮ রানে ৩ উইকেট। সংখ্যা নাকি সব সময় সত্য বলে না। আসল চিত্র তুলে ধরতে পারে না। কিন্তু আসল যদি না–ও থাকে, কিছু না কিছু তো নিশ্চয়ই ভেসে ওঠে। ক্রিকইনফোর এমভিপিতে যেমন ফুটে ওঠে একজন খেলোয়াড়ের ব্যাটিং–বোলিংয়ের প্রভাব ম্যাচে আসলে কতটা পড়েছে। কতটা গুরুত্বপূর্ণ সময়ে এসেছে, কার বিপক্ষে এসেছে; সংখ্যায় যতই হোক, সেই রান বা উইকেটের প্রকৃত মূল্যই–বা কত ছিল। আফগানিস্তান ম্যাচে নাসুমেরটা যেমন জ্বলজ্বল করছে সবার ওপর—ইমপ্যাক্ট পয়েন্ট ১৩১.৯১। কাছাকাছি থাকা আফগান স্পিনার খারোতে প্রায় ২৫ পয়েন্ট পেছনে। আর নাজমুল তো আরও পেছনে—তালিকার ৪ নম্বরে। এই যে ম্যাচে প্রভাবের দিক থেকে সবার ওপরে, তবুও কি দিনের সবচেয়ে উজ্জ্বল মুখ হিসেবে নাসুমের চেহারাটা আপনার চোখে ভেসে ওঠে? একটা ম্যাচ মানে তো শুধু ব্যাটিং বা বোলিং নয়, অনেক মুখের ভিড়ে দু–তিনটি মুখের আলাদা হয়ে ওঠা, ‘ক্যারেক্টার’ হয়ে ওঠা। তিন বছরের বেশি সময় ধরে জাতীয় দলের আঙিনায় থাকা নাসুমকে দেখে কি এমন কিছু কখনো মনে হয়েছে? অতি ক্ষীণ ঝুঁকি নিয়ে বলেই দেওয়া যায়, বেশির ভাগের উত্তর হবে—‘না’। নাসুম ঘরোয়া প্রথম শ্রেণির ক্রিকেটে খেলছেন সেই ২০১১ সাল থেকে। আরও স্পষ্ট করে বললে ১৭ বছর বয়স থেকে। কিন্তু জাতীয় দলের দরজা খুলতে খুলতে বয়স ২৬। ওয়ানডেতে অভিষেক তারও এক বছর পর। ২০২১ সাল থেকে গত তিন বছরে নাসুম ব্যাপকভাবে আলোচনায় এসেছেন মোটে একবার। সেটাও ভীষণ অস্বস্তিকর এক ঘটনায়, বিব্রতকর পরিস্থিতিতে। যেটায় আবার নাসুমের দায়ও নেই। ২০২৩ ওয়ানডে বিশ্বকাপে ৯ ম্যাচের ৭টিতে হেরে বাংলাদেশ দল যখন সমালোচনায় জেরবার, তখন সামনে আসে কোচ চন্ডিকা হাথুরুসিংহের হাতে নাসুমের শারীরিকভাবে লাঞ্ছিত হওয়ার ঘটনা। বাংলাদেশ ক্রিকেট বোর্ডের তৎকালীন নেতৃত্ব এ ঘটনায় নীরবতা পালনের নীতি নিলেও এবারের আগস্টে বোর্ডে পরিবর্তনের সূত্রে তা আবার জেগে ওঠে। ফারুক আহমেদের নেতৃত্বাধীন বোর্ড হাথুরুসিংহেকে মেয়াদ শেষের আগে বরখাস্ত করার পেছনে যে দুটি কারণ দেখিয়েছে, তার একটি ছিল নাসুমকে হেনস্তার ঘটনা। একটি টেস্ট খেলুড়ে দেশের কোচ হিসেবে দলের এক খেলোয়াড়কে লাঞ্ছিত করার ঘটনায় বরখাস্ত হয়েছেন—এটি হাথুরুর জন্য যেমন বিব্রতকর, তেমনি এ ধরনের ঘটনায় ভুক্তভোগী হিসেবে আজীবনের জন্য আলোচনার খোরাক হয়ে যাওয়া নাসুমের জন্যও কম অস্বস্তিকর নয়। এর আগে ২০২০ বিপিএলেও কাছাকাছি রকমের ‘হেনস্তা’ হতে হয়েছিল তাঁকে। সেবার মাঠের মধ্যেই নাসুমকে মারতে উদ্যত হয়েছিলেন মুশফিকুর রহিম, যা গ্যালারি আর টিভির সামনে বসা দর্শক দেখেছিলেন সরাসরিই। এসব ঘটনায় জনমানসে ‘ভুক্তভোগী’ ও ‘নিরীহ’ হিসেবে চিত্রিত হয়ে ওঠা নাসুম খেলার মাঠেও খুব কৌতূহল জাগানো কোনো চরিত্র নন। উইকেটশিকারে বা ভালো ক্যাচ নিয়ে এমন কোনো শারীরিক ভঙ্গিমাও দেখান না, যা অন্যদের মনোযোগ কাড়বে। বিপরীতে এটাও ঠিক, নিজেকে নিয়ে অন্যদের মধ্যে কৌতূহল জাগিয়ে তুলতে দরকার হয় ব্যাটে–বলে বিশেষ কিছুর। সেটাও বা নাসুম এত দিনে কতটা পেরেছেন? বিশেষ করে বাংলাদেশ দল যে সংস্করণে তুলনামূলক ভালো খেলে থাকে, সেই ওয়ানডেতে? নাসুম কাল শারজায় আফগানিস্তানের বিপক্ষে যে ম্যাচটি খেলেছেন, সেটি ওয়ানডেতে তাঁর ১৬তম। আগের ১৫ ম্যাচে উইকেট মোটে ১২টি। দুবার তিন উইকেট করে নিয়েছেন বটে, কিন্তু ম্যাচের ফলে সেটার প্রভাব ছিল ন্যূনতম। মূল পরিচয় বাঁহাতি স্পিনার হলেও ব্যাটিংও খারাপ করেন না। গত বছর এশিয়া কাপে ভারতের বিপক্ষে ৪৪ রানের একটা ইনিংস আছে তাঁর। কিন্তু বল হাতে ৫০ রান দিয়ে উইকেটহীন থাকা আর একই ম্যাচে সাকিব আল হাসানের অলরাউন্ড পারফরম্যান্সে বাংলাদেশের জয় নাসুমের ইনিংসটি ঢেকে দিয়েছিল অনেকটাই। নাসুম আরও আড়ালে পড়ে যান ২০২৩ ওয়ানডে বিশ্বকাপের পর। বিশ্বকাপে যাওয়ার আগে বলেছিলেন দেশকে এমন কিছু এনে দিতে চান, যা আগে হয়নি। কিন্তু ৩ ম্যাচে সাড়ে ২৪ ওভার হাত ঘুরিয়ে দেশে ফিরেছেন উইকেটশূন্য হাতে। সঙ্গে যদি ‘বোনাস’ কিছু হয়ে থাকে, তা হাথুরুসিংহের হাতে হেনস্তা হওয়া। সেই যে ২০২৩ সালের ১১ নভেম্বর পুনেতে অস্ট্রেলিয়ার বিপক্ষে ৭ ওভারে ৮৫ রান দিয়ে বাদ পড়েছিলেন, তারপর ওয়ানডে দলের একাদশে জায়গা মিলেছে পাক্কা এক বছর পর এই ৯ নভেম্বর, আফগানিস্তানের বিপক্ষে সিরিজের দ্বিতীয় ওয়ানডেতে। সিরিজের প্রথম ম্যাচেও হয়তো খেলতেন। কিন্তু অনাকাঙ্ক্ষিত পরিস্থিতির সঙ্গে নিয়মিত ‘সাক্ষাৎ’ হওয়া নাসুম অন্যদের সঙ্গে সময়মতো ভিসা পাননি (তাঁর সঙ্গে নাহিদ রানাও ছিলেন)। দুই দিন আগে দলের সঙ্গে যোগ দিয়ে কাল যখন প্রথমবারের মতো খেলতে নামেন, বাংলাদেশ দল তখন ঘোর বিপদে। একে তো সিরিজ বাঁচানোর ম্যাচ, তার ওপর ৪১তম ওভারে তিন বলের মধ্যে নাজমুল হোসেন ও মাহমুদউল্লাহকে হারিয়ে বাংলাদেশের স্কোর পরিণত হয়েছে ১৮৪ রানে ৬ উইকেটে। আফগানদের চ্যালেঞ্জ জানানোর পুঁজি তখনো বহুদূর। উইকেটে নাসুমের সঙ্গী তখন অভিষিক্ত জাকের আলী। তুলনামূলক অভিজ্ঞ বলে দায়িত্বটা কাঁধে নেন নাসুমই। নাজমুল–মাহমুদউল্লাহকে ফিরিয়েছে যে খারোতে, সেই বাঁহাতি স্পিনারকেই স্লগ সুইপে উড়িয়ে মারেন মিড উইকেট দিয়ে। মুহূর্তেই যেন গা থেকে চাপ ঝেড়ে ফেলে বাংলাদেশ। নাসুমের দেখানো পথ ধরে এক ওভার পর হাত খুলতে শুরু করেন জাকেরও। দুজনের সপ্তম উইকেট জুটিতে বাংলাদেশ পায় ৪৬ রান, ৫০ ওভার শেষে স্কোরবোর্ডে জমা হয় ২৫২ রান। জাকের অপরাজিত থাকেন ৩৭ রানে, আগেভাগে আউট না হলেও নাসুমের ২ ছক্কা ১ চারের ইনিংস হতে পারত আরও বড়। ব্যাটিংয়ের পর নাসুমের বড় কাজ ছিল বোলিংয়ে। বিশেষ করে আফগানিস্তান যখন ২৫২ রান তাড়া করতে নেমে ১ উইকেটেই ৭০ রান তুলে ফেলে। ওই সময় আফগান ওপেনার সেদিকউল্লাহ আতালকে মিরাজের ক্যাচ বানিয়ে ৫২ রানের জুটি ভাঙেন নাসুমই। ইনিংসের মাঝে ফেরান আজমতউল্লাহ ওমরজাইকে। আর শেষ পর্যন্ত বাংলাদেশ দলের জয় এসেছে যে মুহূর্তে, আল্লাহ গজনফরকে বোল্ড করে সেটিও এনে দিয়েছেন এই নাসুমই। গজনফরের ওই বোল্ডে শুধু বাংলাদেশের ৬৮ রানের জয়ই নিশ্চিত হয়নি, দীর্ঘদিন পর নাসুমও যেন ‘ক্রিকেটার’ পরিচয়ে হাসতে পারলেন! যে পরিচয়ে নাসুম আলোচিত হতে চান, চেয়েছেন সব সময়ই।"
  },
  {
    "date_published": "2024-11-10T12:33:40",
    "date_modified": "2024-11-10T12:33:40",
    "author": "অধ্যাপক প্রণব কুমার চৌধুরী",
    "category": "সুস্থতা",
    "tag": [
      "শিশু",
      "অপুষ্টি",
      "স্বাস্থ্য",
      "ভালো থাকুন"
    ],
    "title": "শিশুর অপুষ্টির প্রতিকার কীভাবে",
    "url": "https://www.prothomalo.com/lifestyle/health/8opxd7hwoa",
    "content": "শিশুকালে অপুষ্টিজনিত সমস্যার প্রধান কারণ শুধু দারিদ্র্য নয়, বরং সঠিক পুষ্টিজ্ঞানের অভাব। বিশ্বে অনূর্ধ্ব ৫ বছর বয়সী শিশুর মৃত্যুর ৫৪ শতাংশ ঘটে অপুষ্টির কারণে। দেশে অপুষ্টিতে আক্রান্ত শিশুর সংখ্যা উল্লেখযোগ্য, যা মোকাবিলায় প্রয়োজন সমন্বিত কর্মসূচি। ক্যালরি, প্রোটিন, খাদ্যপ্রাণ বা ভিটামিন ও খনিজ অণুপুষ্টির (ভিটামিন এ, আয়রন, আয়োডিন, জিংক, ভিটামিন ডি, পটাশিয়াম ইত্যাদি) অভাবে ব্যাহত হয় শিশুর বৃদ্ধি-বিকাশ, তৈরি করে তীব্র ও দীর্ঘমেয়াদি জটিল সমস্যা। তীব্র জটিলতা বেশি দেখা যায় চরম অপুষ্টিতে ভোগা শিশুর মধ্যে। তীব্র জটিলতার মধ্যে আছে পানিস্বল্পতা, তাপমাত্রা কমা, রক্তে গ্লুকোজের মাত্রা কম হওয়া, সংক্রমণ, অ্যানিমিয়া, চোখে ভিটামিন ‘এ’–র অভাবজনিত চিহ্ন, হার্ট ফেইলিউর, রক্তে ম্যাগনেশিয়াম, ক্যালসিয়াম, জিংক, কপার, ম্যাঙ্গানিজ ও অন্যান্য ভিটামিনের ঘাটতিজনিত নানা উপসর্গ। দীর্ঘমেয়াদি সমস্যার মধ্যে রয়েছে—ঘন ঘন অসুখে পড়া, লেখাপড়ায় পিছিয়ে পড়া, ভালো ফল না আসা, বুদ্ধিবৃত্তির খর্বতা, খাটো হওয়া, কম ওজন ইত্যাদি। যে শিশু প্রথম দুই বছর অপুষ্টিতে ভোগে, সে পরবর্তী সময়ে সঠিক উচ্চতা ও ওজন পায় না। সুস্থ মা: গর্ভকালে মাকে আয়রন-ফলিক অ্যাসিড ও অন্যান্য মাইক্রোনিউট্রিয়েন্ট গ্রহণ করতে হবে। আয়োডিনযুক্ত লবণ ও ক্যালসিয়ামের জোগান দরকার। ঘরে ধূমপান ও বায়ু দূষণমুক্ত পরিবেশ জরুরি। মায়ের জন্য সুষম ক্যালরি ও প্রোটিন সরবরাহ করতে হবে। নবজাতক: জন্মের পর যত দ্রুত সম্ভব (এক ঘণ্টার মধ্যে) মাতৃদুগ্ধ পান শুরু করানো দরকার। বিশেষ ক্ষেত্রে ভিটামিন এ প্রদান করতে হবে। শিশুর বয়স: ছয় মাস বয়স পর্যন্ত শিশুকে শুধু বুকের দুধ খাওয়ানো এবং ন্যূনতম দুই বছর বয়স পর্যন্ত বুকের দুধ চালিয়ে যাওয়া। শিশুর ২৮০তম দিবস থেকে ৬ মাস পূর্ণ হলে বুকের দুধের পাশাপাশি পরিপূরক খাবার (যেমন খিচুড়ি) খাওয়ানো শুরু করা। খেলাধুলা–কথাবার্তার মাধ্যমে মানসিক বিকাশ সাধনও জরুরি। ডায়রিয়াকালীন ও ডায়রিয়া–পরবর্তী সময়ে শিশুকে দৈনিক ১০-২০ মিলিগ্রাম করে ২ সপ্তাহের জন্য জিংক খাওয়ানো প্রয়োজন। ভিটামিন এ, আয়োডিনযুক্ত লবণের জোগান, হাত ধোয়ার অভ্যাস করতে হবে। মশারির ব্যবহার করতে হবে। শিশুর স্বাস্থ্য কার্ড (গ্রোথচার্ট) ব্যবহার করা ও প্রতি মাসে ওজন দেখা। ডায়রিয়ার সঙ্গে সঙ্গেই খাওয়ার স্যালাইন খাওয়ানো শুরু করা। জন্মের পরপর শালদুধ, ৬ মাস বয়স পর্যন্ত শুধু বুকের দুধ ও ৬ মাস পূর্ণ হলে বুকের দুধের পাশাপাশি অন্যান্য সহায়ক খাবার দেওয়া। সময়মতো ও নিয়মিত টিকাদান। গর্ভবতী ও স্তন্যদায়ী মায়েদের বেশি খাবার খেতে দেওয়া। ডায়রিয়া, নিউমোনিয়া ইত্যাদি অসুখের পর শিশুকে একবেলা অতিরিক্ত খাবার দেওয়া। ৩ থেকে ৫ বছর বিরতিতে গর্ভধারণ। ডা. প্রণব কুমার চৌধুরী, অধ্যাপক ও সাবেক বিভাগীয় প্রধান, শিশুস্বাস্থ্য বিভাগ, চট্টগ্রাম মেডিকেল কলেজ হাসপাতাল আগামীকাল পড়ুন: যেসব লক্ষণে গ্লুকোমা বোঝা যায়"
  },
  {
    "date_published": "2024-11-10T10:40:25",
    "date_modified": "2024-11-10T10:40:25",
    "author": "বাণিজ্য ডেস্ক",
    "category": "শেয়ারবাজার",
    "tag": [
      "শেয়ারবাজার",
      "লভ্যাংশ"
    ],
    "title": "বারাকা পাওয়ারের লভ্যাংশ ঘোষণা",
    "url": "https://www.prothomalo.com/business/market/t9y9xf3435",
    "content": "বারাকা পাওয়ার লিমিটেড গত ৩০ জুন ২০২৪ তারিখে সমাপ্ত হিসাববছরের জন্য লভ্যাংশ ঘোষণা করেছে। আলোচ্য বছরের জন্য কোম্পানিটি শেয়ারহোল্ডারদের ৩ দশমিক ৫ শতাংশ নগদ লভ্যাংশ দেবে। গত বৃহস্পতিবার অনুষ্ঠিত বারাকা পাওয়ারের পরিচালনা পর্ষদের বৈঠকে সর্বশেষ হিসাববছরের নিরীক্ষিত আর্থিক প্রতিবেদন পর্যালোচনা ও অনুমোদনের পর লভ্যাংশ দেওয়ার সিদ্ধান্ত নেওয়া হয়। কোম্পানি সূত্রে এই তথ্য জানা গেছে। সর্বশেষ হিসাববছরে কোম্পানিটির শেয়ারপ্রতি বা ইপিএস বেড়েছে। ১ টাকা ১২ পয়সা আয় দিয়েছে। আগের বছর শেয়ারপ্রতি ৫৬ পয়সা আয় করেছিল। আগামী ২৬ ডিসেম্বর কোম্পানিটির বার্ষিক সাধারণ সভা (এজিএম) অনুষ্ঠিত হবে। এর জন্য রেকর্ড তারিখ নির্ধারণ করা হয়েছে ১ ডিসেম্বর। বারাকা পাওয়ারের শেয়ারপ্রতি আয় বৃদ্ধির কারণ হিসেবে বলা হয়েছে, ৩০ জুন ২০২৪ তারিখে সমাপ্ত বছরে কোম্পানিটির বৈদেশিক ক্রয় বাবদ বিদেশি মুদ্রার বিনিময়মূল্যজনিত ক্ষতি কমেছে, আগের বছর যে কারণে ক্ষতি হয়েছিল বেশি। গত এক বছরে বারাকা পাওয়ারের শেয়ারের সর্বোচ্চ দাম ছিল ২১ টাকা ৩০ পয়সা এবং সর্বনিম্ন দাম ছিল ৮ টাকা ৬০ পয়সা।"
  },
  {
    "date_published": "2024-11-10T11:00:00",
    "date_modified": "2024-11-10T11:00:00",
    "author": "জাহিদ হোসাইন খান",
    "category": "বিজ্ঞান",
    "tag": [
      "মঙ্গল গ্রহ",
      "চীন",
      "রোবট",
      "মহাকাশ অভিযান"
    ],
    "title": "মঙ্গলে প্রাচীন সমুদ্রের প্রমাণ পেয়েছে চীনা রোভার",
    "url": "https://www.prothomalo.com/technology/science/drjh92c4cl",
    "content": "চীনা রোভার ঝুরং লাল গ্রহ মঙ্গলে প্রাচীন সমুদ্রের প্রমাণ পেয়েছে বলে বিজ্ঞানীরা জানিয়েছেন। চীনের ঝুরং রোভারের বিভিন্ন তথ্য ও প্রমাণের মাধ্যমে মঙ্গল গ্রহে কোনো এক সময়ে সমুদ্র ছিল বলে প্রমাণ করা যাচ্ছে। রোভারটি পৃথিবীর উপকূলরেখার মতো ভূতাত্ত্বিক গঠন খুঁজে পেয়েছে লাল গ্রহ মঙ্গলে। উপকূলরেখার অস্তিত্ব মঙ্গল গ্রহে অতীতে কোনো এক বিশাল সমুদ্রের উপস্থিতি ছিল বলে প্রমাণ করে। বিজ্ঞানীরা মনে করছেন, এই সাগর প্রায় ৩৬৮ কোটি বছর আগে সেখানে বিদ্যমান ছিল। এই সাগর তুলনামূলকভাবে দ্রুত বরফের সাগরে পরিণত হয়েছিল বলে মনে করা হচ্ছে। মঙ্গলে সমুদ্রের অস্তিত্বের কথা গ্রহটি যে আগে বাসযোগ্য ছিল বলে সেই প্রমাণকে জোরালো করবে। চীনের ঝুরং রোভারের সাম্প্রতিক অনুসন্ধান বিশ্লেষণ করে সমুদ্রের তথ্য প্রকাশ করা হয়েছে। রোভারটি বিভিন্ন তথ্য ও তার চলার পথে নমুনার তথ্য পৃথিবীতে প্রেরণ করে। মঙ্গল গ্রহের ভূতাত্ত্বিক বৈশিষ্ট্য বিশ্লেষণ করে পৃথিবীর উপকূলরেখার মতো দেখা যায়। মঙ্গলের পলল আর আগ্নেয়গিরির কাদাসহ বিভিন্ন খাদের বৈশিষ্ট্য অতীতে সেখানে সমুদ্র ছিল বলে প্রমাণ করছে। নতুন এই সমুদ্রের খোঁজ মঙ্গল গ্রহে অতীতে উষ্ণ বায়ুমণ্ডলসহ মাইক্রোবায়াল জীবনের উপস্থিতির ধারণাকে শক্তিশালী করে তুলবে। সায়েন্টিফিক রিপোর্টস–এ সমুদ্রের তথ্য প্রকাশিত হয়েছে। চীনের ঝুরং রোভার প্রাচীন উপকূলরেখা নির্দেশ করে এমন ভূতাত্ত্বিক বৈশিষ্ট্য আবিষ্কার করে। হংকং পলিটেকনিক বিশ্ববিদ্যালয়ের বিজ্ঞানী বো উ বলেন, ‘আমরা অনুমান করছি, ইউটোপিয়া প্ল্যানিটিয়া নামের মঙ্গলের এলাকায় প্রায় ৩৬৮ কোটি বছর আগে বন্যা হয়েছিল। তখন সমুদ্র সম্ভবত সংক্ষিপ্ত সময়ের মধ্যে বরফ হয়ে গিয়েছিল। আমরা ধারণা করছি, প্রায় ৩৪২ কোটি বছর আগে সেই সমুদ্র অদৃশ্য হয়ে গেছে।’ আরেক বিজ্ঞানী সের্গেই ক্রাসিলনিকভ বলেন, সমুদ্র সম্ভবত পলি দিয়ে ভরাট হয়ে যায়। আমাদের সৌরজগতের অন্যান্য গ্রহের মতো মঙ্গল গ্রহ প্রায় ৪৫০ কোটি বছর আগে গঠিত হয়েছিল। এই প্রাচীন সমুদ্রের উপস্থিতি ইঙ্গিত দেয় যে মঙ্গল গ্রহ একসময় আরও বাসযোগ্য ছিল। ঝুরং রোভারের ২০২১ সালের মে মাসে ছয়টি বৈজ্ঞানিক সরঞ্জাম নিয়ে মঙ্গলে অবতরণ করে। অবতরণের পরে এক বছর পরে শীতনিদ্রায় চলে যায় ঝুরং। সূত্র: টাইমস অব ইন্ডিয়া"
  },
  {
    "date_published": "2024-11-10T10:10:32",
    "date_modified": "2024-11-10T10:10:32",
    "author": "প্রতিনিধি",
    "category": "জেলা",
    "tag": [
      "শিশু",
      "সিলেট",
      "সিলেট বিভাগ",
      "উদ্ধার",
      "লাশ"
    ],
    "title": "সিলেটে নিখোঁজের ৭ দিন পর শিশু মুনতাহার লাশ উদ্ধার",
    "url": "https://www.prothomalo.com/bangladesh/district/v5ao7fzcxf",
    "content": "সিলেটের কানাইঘাট থেকে নিখোঁজের ৭ দিন পর বাড়ির কাছ থেকে শিশু মুনতাহার (৫) লাশ উদ্ধার করা হয়েছে। মুনতাহা সদর ইউনিয়নের বীরদলের ভাড়ারিফৌদ গ্রামের শামীম আহমদের মেয়ে। আজ রোববার ভোরে নিজ বা‌ড়ির পুকুর থেকে শিশু‌টির লাশ উদ্ধার করা হয়। লাশ উদ্ধারের বিষয়টি নি‌শ্চিত করেছেন কানাইঘাট থানার উপপ‌রিদর্শক (এসআই) খালেদ আহমদ। স্থানীয় সূত্রে জানা গেছে, ৩ নভেম্বর সকালে বাবার সঙ্গে স্থানীয় একটি ওয়াজ মাহফিল থেকে বাড়ি ফিরে প্রতিবেশী শিশুদের সঙ্গে খেলা করতে যায় মুনতাহা। কিন্তু বিকেল হলেও বাড়ি না ফেরায় খোঁজ নিতে গিয়ে মুনতাহার আর সন্ধান পাওয়া যায়‌নি। শিশুটির খোঁজ দিতে ফেসবুকে অনেকে পোস্ট দিয়েছিলেন। শিশু‌টি নিখোঁজের পর থেকে পরিবার দাবি করে আস‌ছিল, পরিকল্পিতভাবে মুনতাহাকে অপহরণ করা হয়েছে। নিখোঁজের ঘটনায় কানাইঘাট থানায় একটি সাধারণ ডায়েরি (জিডি) করা হয়েছিল। শিশু‌টির খোঁজ জানালে পুরস্কার দেওয়ার ঘোষণা দিয়েছিল প‌রিবার।"
  },
  {
    "date_published": "2024-11-10T10:24:39",
    "date_modified": "2024-11-10T10:24:39",
    "author": "বাণিজ্য ডেস্ক",
    "category": "শেয়ারবাজার",
    "tag": [
      "শেয়ারবাজার",
      "মুনাফা",
      "প্রথম প্রান্তিক"
    ],
    "title": "জুলাই-সেপ্টেম্বর প্রান্তিকে মুনাফা বেড়েছে এনভয় টেক্সটাইলের",
    "url": "https://www.prothomalo.com/business/market/fgs20tygl1",
    "content": "চলতি হিসাব বছরের প্রথম প্রান্তিকে (জুলাই-সেপ্টেম্বর) মুনাফা বেড়েছে এনভয় টেক্সটাইল লিমিটেডের। আলোচিত সময়ে কোম্পানিটির শেয়ারপ্রতি আয় ইপিএস হয়েছে ১ টাকা ৫১ পয়সা। গত বছরের প্রথম প্রান্তিকে শেয়ারপ্রতি ৬৫ পয়সা আয় হয়েছিল তাদের। অর্থাৎ আগের বছরের তুলনায় এবার কোম্পানিটির ইপিএস প্রায় ১৩২ শতাংশ বেশি। গতকাল শনিবার চলতি হিসাববছরের প্রথম প্রান্তিকের (জুলাই-সেপ্টেম্বর) অনিরীক্ষিত আর্থিক প্রতিবেদন প্রকাশ করেছে এনভয় টেক্সটাইল লিমিটেড। কোম্পানিটির পরিচালনা পর্ষদের বৈঠকে প্রতিবেদন পর্যালোচনা ও অনুমোদনের পর তা প্রকাশ করা হয়। ২০২৪ সালের ৩০ সেপ্টেম্বর কোম্পানিটির শেয়ারপ্রতি নিট সম্পদের মূল্য ছিল ৫৩ টাকা ৪৪ পয়সা। আগের বছরের একই সময়ে যা ছিল ৫১ টাকা ৯৩ পয়সা। গত বৃহস্পতিবার এনভয় টেক্সটাইলের শেয়ারের সর্বশেষ দাম ছিল ৪৩ টাকা ৩০ পয়সা। সেদিন শেয়ারের দাম বেড়েছে ৫ দশমিক ৩৫ শতাংশ। গত এক বছরে এই কোম্পানির শেয়ারের সর্বোচ্চ দাম ছিল ৫০ টাকা ১০ পয়সা আর সর্বনিম্ন দাম ছিল ৩০ টাকা ৭০ পয়সা। ২০২৪ সালের জন্য এনভয় টেক্সটাইল ২০ শতাংশ, ২০২৩ সালের জন্য ১৫ শতাংশ, ২০২২ সালের জন্য ১৫ শতাংশ, ২০২১ সালের জন্য ১০ শতাংশ, ২০২০ সালের জন্য ৫ শতাংশ নগদ লভ্যাংশ ঘোষণা করেছে। এর আগে ২০১২ থেকে ২০১৮ সাল পর্যন্ত স্টক বোনাসও দিয়েছে এনভয় টেক্সটাইল। ২০১২ সালে তারা স্টক বোনাস দিয়েছে ৫ শতাংশ, ২০১৩ সালে দিয়েছে ৩ শতাংশ, ২০১৪ সালে ৩ শতাংশ, ২০১৫ সালে ৫ শতাংশ, ২০১৬ সালে ৩ শতাংশ, ২০১৭ সালে ৫ শতাংশ ও ২০১৮ সালে ২ শতাংশ স্টক লভ্যাংশ দিয়েছে এনভয় টেক্সটাইল। এনভয় টেক্সটাইলের অনুমোদিত মূলধন ৪৭৫ কোটি টাকা, পরিশোধিত মূলধন ১৬৭ কোটি ৭৩ লাখ টাকা।"
  },
  {
    "date_published": "2024-11-10T11:02:11",
    "date_modified": "2024-11-10T11:02:11",
    "author": "বিবিসি",
    "category": "যুক্তরাষ্ট্র",
    "tag": [
      "যুক্তরাষ্ট্রের প্রেসিডেন্ট নির্বাচন ২০২৪",
      "যুক্তরাষ্ট্র",
      "ডোনাল্ড ট্রাম্প"
    ],
    "title": "মেলানিয়াকে এবার ভিন্নভাবে দেখা যেতে পারে",
    "url": "https://www.prothomalo.com/world/usa/s8ahadxuie",
    "content": "মার্কিন প্রেসিডেন্ট নির্বাচনে স্বামী ডোনাল্ড ট্রাম্পের বড় জয়ের এক দিন পর মেলানিয়া ট্রাম্প সামাজিক যোগাযোগমাধ্যমে জাতির উদ্দেশে কথা বলেন। মেলানিয়া বলেন, ‘অধিকাংশ আমেরিকান আমাদের ওপর এই গুরুত্বপূর্ণ দায়িত্ব অর্পণ করেছেন।’ মার্কিন প্রজাতন্ত্রের হৃদয়–খ্যাত স্বাধীনতাকে সুরক্ষিত রাখার অঙ্গীকারও করেন মেলানিয়া। তিনি দেশের স্বার্থে মতাদর্শের ঊর্ধ্বে উঠে কাজ করার জন্য আমেরিকানদের প্রতি আহ্বান জানান। বার্তাটি সংক্ষিপ্ত ছিল, কিন্তু তারই মধ্যে ফুটে উঠেছে যে সাবেক ফার্স্ট লেডি এবার তাঁর ভূমিকাটি ভিন্নভাবে দেখবেন। ২০১৬ সালে ট্রাম্প প্রথমবার প্রেসিডেন্ট নির্বাচিত হন। তখন তাঁর স্ত্রী প্রাথমিকভাবে হোয়াইট হাউসে থাকতেন না। তিনি ছোট ছেলের সঙ্গে নিউইয়র্কে অবস্থান করছিলেন। দায়িত্বের প্রথম মেয়াদে মেলানিয়া অবশ্য তাঁর পূর্বসূরিদের নির্ধারণ করা ঐতিহ্য মেনে বাক্‌সংযম দেখান। তবে বিশেষজ্ঞরা বলছেন, এই দফায় মেলানিয়া সম্ভবত আরও সুপরিকল্পিতভাবে মার্কিন ফার্স্ট লেডির ভূমিকাটি পালন করবেন। এ ভূমিকা অবশ্য অনেকাংশেই ধরাবাঁধা কিছু নয়। জন্মসূত্রে মেলানিয়ার নাম মেলানিজা নাভস। ৫৪ বছর বয়সী স্লোভেনিয়ান-আমেরিকান এই সাবেক ফ্যাশন মডেল পরিশেষে ম্যানহাটানের ট্রাম্প টাওয়ারের সোনালি দেয়ালেঘেরা চাকচিক্যময় জীবন ছেড়ে হোয়াইট হাউসের ওভাল অফিসের আঁটসাঁট রাজনৈতিক জীবনের নিগড় মেনে নেন। আর সেটা এমন আমলে, যেটা কি না প্রায়ই বিতর্কে আবর্তিত হতো। কেউ কেউ মেলানিয়াকে ‘রহস্য’ হিসেবে বর্ণনা করেছেন। তিনি তাঁর পূর্বসূরিদের তুলনায় কম প্রকাশ্যে আসতে পছন্দ করতেন। তিনি হোয়াইট হাউস ও প্রচারাভিযানে কম বক্তব্য দিয়েছেন। যুক্তরাষ্ট্রের বোস্টন ইউনিভার্সিটির যোগাযোগ অধ্যয়নের সহযোগী অধ্যাপক ট্যামি ভিজিল বলেন, তিনি (মেলানিয়া) আধুনিক ফার্স্ট লেডিদের মধ্যে অনন্য। মিশেল ওবামা ও মেলানিয়া ট্রাম্পের ওপর একটি বইয়ের লেখক ট্যামি ভিজিল। তিনি আরও বলেন, যে কাজ যেমনভাবে করার বাধ্যবাধ্যকতা আছে, সে কাজ নিজের মতো করাটাই তাঁর দস্তুর। তবে তিনি মূল প্রত্যাশাগুলো ঠিকই পূরণ করেন। সাম্প্রতিক বছরগুলোতে মেলানিয়া লোকচক্ষুর কেন্দ্রে আসা এড়িয়ে গেছেন। এই সময়কালে তাঁর স্বামী দ্বিতীয় মেয়াদে প্রেসিডেন্ট পদে লড়ার জন্য প্রচার চালান। তাঁর বিরুদ্ধে বেশ কয়েকটি মামলা হয়। তাঁকে এগুলো মোকাবিলা করতে হচ্ছিল। মেলানিয়ার অনুপস্থিতি নিয়ে এই গ্রীষ্মে বেশ কয়েকটি খবর প্রকাশিত হয়। এসব খবরে প্রশ্ন তোলা হয়, ‘মেলানিয়া কোথায়?’ তবে মেলানিয়া গুরুত্বপূর্ণ অনুষ্ঠানগুলোতে উপস্থিত হয়েছিলেন। যেমন তাঁর স্বামী ২০২২ সালের শেষ দিকে ঘোষণা দিয়েছিলেন যে তিনি আবার নির্বাচনে অংশ নেবেন। সেই অনুষ্ঠানে মেলানিয়া ছিলেন। আবার গত জুলাইয়ে রিপাবলিকান পার্টির জাতীয় সম্মেলনে একটি উজ্জ্বল লাল পোশাক পরে যোগ দিয়েছিলেন মেলানিয়া। তবে সম্মেলনে তিনি বক্তব্য দেননি। এ–ও এক রীতিবর্হিভূত কাজ। মেলানিয়া যখন কথা বলেন, তাঁর শব্দগুলো সাবধানে বাছাই করা বলে মন হয়, যেগুলো তাঁর দৃষ্টিভঙ্গির ইঙ্গিত দেয় মাত্র। ৫ নভেম্বরের প্রেসিডেন্ট নির্বাচনের কয়েক সপ্তাহ আগে ম্যাডিসন স্কয়ার গার্ডেনে ট্রাম্পের সমাবেশে সংক্ষিপ্ত কিন্তু সূক্ষ্ম বক্তব্য দিয়েছিলেন মেলানিয়া। তাঁর এই বক্তব্য ট্রাম্পের প্রচার শিবিরের দৃষ্টিভঙ্গির সঙ্গে সামঞ্জস্যপূর্ণ ছিল। ট্রাম্পকে হত্যার উদ্দেশ্যে চালানো প্রথম হামলার ঘটনার পরও মেলানিয়া কথা বলেছিলেন। তিনি ঐক্যের আহ্বান জানিয়েছিলেন। তিনি অপরাধীকে ‘দানব’ হিসেবে চিহ্নিত করেছিলেন। ফক্স নিউজকে একটি বিরল সাক্ষাৎকার দিয়েছিলেন মেলানিয়া। তিনি ট্রাম্পের রাজনৈতিক প্রতিপক্ষ ও গণমাধ্যমকে দোষারোপ করেন। বলেন, এদের ভূমিকা ট্রাম্পের ওপর আক্রমণ চালাতে উৎসাহ জুগিয়েছে। বোস্টন বিশ্ববিদ্যালয়ের সহযোগী অধ্যাপক ট্যামি ভিজিল বলেন, মার্কিন ফার্স্ট লেডির ভূমিকা বছরের পর বছর ধরে বিকশিত হয়েছে। মেলানিয়া জনসাধারণের মধ্যে কতটা সক্রিয় হতে চান, সে ব্যাপারে তিনি তাঁর সিদ্ধান্ত নেবেন। আর তিনি (ভিজিল) মনে করেন, এবার মেলানিয়া এই কাজ আরও পরিকল্পিতভাবে করবেন।"
  },
  {
    "date_published": "2024-11-10T11:00:00",
    "date_modified": "2024-11-10T11:00:00",
    "author": "লেখা:",
    "category": "গল্প",
    "tag": [
      "গল্প-অন্য আলো",
      "অন্য আলো"
    ],
    "title": "একটি সিন্দুক, দুটি ফেরাউন",
    "url": "https://www.prothomalo.com/onnoalo/stories/u017mkhlbi",
    "content": "জন্মের পর থেকেই বাবার ঘরের কাঠের সিন্দুকটি দেখছি। সিন্দুকটিতে বাবা প্রয়োজনীয় কাগজপাতি রাখেন। কিন্তু নিরীহ গোছের, পুরোনো ওই কাঠের সিন্দুকের মধ্যেই যে এমন বিস্ময় লুকিয়ে আছে, কখনো জানতে পারিনি। জানতে পারলাম তখন, যখন বাবা মৃত্যুশয্যায় শায়িত। বাবার জন্য খুব মন খারাপ হচ্ছিল। জীবনের সবচেয়ে বিপন্ন এই সময়ে বাবার জীবনসঙ্গী, আমার মা, তাঁর পাশে নেই। আমার কিশোরবেলায় মা তাঁর জীবনের অদ্ভুত সিদ্ধান্তটি নেন। আমাকে ও বাবাকে ছেড়ে নতুন পরিচিত হওয়া এক উঠতি শিল্পপতির সঙ্গে ঘর বাঁধেন। হয়তো সুখেই আছেন এখন। সঠিক খবর জানি না। বাবার মৃত্যুর রাতটা ছিল আশুরার পবিত্র রাত। আমাদের মোহাম্মদপুরের বাড়ির আশপাশে হজরত হোসাইনের জন্য শোকগাথার এক স্নিগ্ধ আবহ বিরাজ করছিল। এরই মধ্যে ঘনিয়ে এল বাবার মৃত্যুক্ষণ। মৃত্যুর আগে, তখনো বাবার চোখ থেকে দৃষ্টি হারাননি, ঘরের কোনায় রাখা সিন্দুকটির কাছে যেতে চাইলেন তিনি। আমি সিন্দুককেই ঠেলে বাবার কাছে নিয়ে এলাম। বাবা সন্তানের পিঠে হাত বোলানোর মমতা নিয়ে কাঁপা কাঁপা হাতে সিন্দুকটির গায়ে হাত বোলালেন। তারপর যা বললেন, তার জন্য আমি মোটেও প্রস্তুত ছিলাম না। উত্তরাধিকারসূত্রে বাবা সিন্দুকটি পেয়েছেন। এই প্রাপ্তির পরম্পরা কয়েক শ বছরের পুরোনো। তখন ধর্ম প্রচার করতে আসা পীর-আউলিয়াদের কাল চলছে বাংলায়। সে সময় ইরান থেকে এসেছিলেন অলৌকিক ক্ষমতাধর এক পীর। শোনা যায়, তিনি নাকি কুমিরের পিঠে চড়ে চট্টগ্রাম বন্দরে অবতরণ করেছিলেন। তারই সঙ্গে কুমিরের পিঠে চড়ে এসেছিল সিন্দুকটি। আমার দাদার দাদার বাবা সে সময় ব্যবসার কাজে চট্টগ্রাম বন্দরে অবস্থান করছিলেন। আরও অনেক মানুষের মতো আমার সেই পরদাদাও পীরের অলৌকিকত্বে মুগ্ধ হন এবং একপর্যায়ে পীরের সান্নিধ্য ও শিষ্যত্ব লাভ করেন। মৃত্যুর আগে পীরবাবা আমার সেই পরদাদার হাতে তুলে দিয়েছিলেন অলীক সিন্দুকটি। শুক্লা দ্বাদশীর রাতে একাকী ঘরে সিন্দুকের ডালা খুললেই নাকি উন্মুক্ত হয়ে যায় এক অলৌকিক দরজা। সেই দরজার সামনে ভেঙে পড়ে সময়-কাল ও মানচিত্রের বিভেদ। সিন্দুকের মালিক চাইলেই পৃথিবীর যেকোনো সময়ে যেকোনো দেশে ভ্রমণ করতে পারে। বাবা যদিও সিন্দুকের অলীক দরজা দিয়ে পৃথিবী দেখতে বেরোননি কোনো দিন, তবে সিন্দুকের অলৌকিকত্বের ব্যাপারে তাঁর বিশ্বাস আছে। সিন্দুকটি আমার হাতে তুলে দিয়ে বাবা মারা গেলেন। দিন দিন আমার শোক কমতে থাকল আর বাড়তে থাকল সিন্দুকবিষয়ক কৌতূহল। এখনো বিয়ে করিনি আমি। পড়াশোনা শেষ করে বাবার রেখে যাওয়া পুরোনো ব্যবসার হাল ধরেছি মাত্রই। পুরো বাড়িতে আমার একলা বসবাস। এই একাকিত্বের সুযোগে সিন্দুককে একবার যাচাই করে দেখব নাকি? আমি এ যুগের ছেলে। এসব আজগুবি কেচ্ছাকাহিনিতে ইমান নেই। কিন্তু মৃত্যুর আগে বাবা এমন আবেগমথিত গলায় বলেছিলেন ঘটনা, ভাবলে আমার এখনো গা ছমছম করে। কী ভেবে এক শুক্লা দ্বাদশীর রাতে আমি সিন্দুকের সামনে দাঁড়ালাম। মনে মনে ভাবলাম, সিন্দুকটি যে অঞ্চল থেকে এসেছে, সেখানেই যাওয়া যাক না! অমনি সারা ঘর ধোঁয়ায় ছেয়ে গেল। আমার সামনে সিন্দুকের ডালা একটি উন্মুক্ত দরজায় পরিণত হলো। শ্বাসরুদ্ধকর অবস্থা তখন আমার। কিছুক্ষণের জন্য চেতনা হারালাম। যখন জ্ঞান ফিরল, নিজেকে আবিষ্কার করলাম জালালউদ্দিন রুমির কবিতার মজলিশে। রুমি এক ধ্যানে শিষ্যদের মধ্যে কবিতা আবৃত্তি করছেন। ততক্ষণে আমিও সেই সময়ের মানুষ। পোশাক-আশাক ও চেহারায় আমিও যেন এক রুমিশিষ্য। উত্তেজনায় আমার শরীর কাঁটা দিয়ে উঠল। কোনো দিন রুমিকে স্বচক্ষে দেখতে পাব, স্বপ্নেও ভাবিনি। অলীক সিন্দুকটি সেই সুযোগ করে দিয়েছে। এরপর নেশা চেপে গেল আমার। কখনো অ্যারিস্টটল, কখনো ইবনে সিনা, কখনো সম্রাট শাহজাহানের সময়ে ইচ্ছামতো ঘুরতে লাগলাম। বিশ্বভ্রমণের ভেতরে একবার তিতলির ওপর মন খারাপ হলো। ও হ্যাঁ, আপনাদের বলা হয়নি, আমার একজন প্রেমিকা আছে—তিতলি, একটি বেসরকারি বিশ্ববিদ্যালয়ে পড়ে। আমি যে হুটহাট কোনো কোনো রাতে মেসেজ না দিয়ে গায়েব হয়ে যাই, এ জন্য ও আমার সঙ্গে একবার দুর্ব্যবহার করল। আমার মন খারাপের কারণ তিতলির দুর্ব্যবহার। তো, মন খারাপের কারণে পরবর্তী শুক্লা দ্বাদশীতে আমি সিন্দুককে কোনো গন্তব্য জানালাম না। প্রতিবার তো নিজের পছন্দসই জায়গায় ঘুরি। এবার সিন্দুকই নিয়ে যাক না তার পছন্দের জায়গায়! আমি নিরুদ্দেশ হলাম। কতক্ষণ পর নিজেকে আবিষ্কার করলাম এক ভয়ংকর জঙ্গলে। সেই জঙ্গলে অসংখ্য বিপন্ন নারী দুধের সন্তান কোলে আশ্রয় নিয়েছে। ক্ষুধায় চিৎকার করে কাঁদছে শিশুরা। মায়েরা করছে আহাজারি। সেখানে কোনো পুরুষ মানুষ নেই। এত দিন ঐতিহ্যবাহী, সমৃদ্ধ, সুখী–সুখী নগরীতে ঘুরেছি। কবিতা ও জ্ঞানের মজলিশ, তাজমহলের নির্মাণযজ্ঞ, ব্যাবিলনের ঝুলন্ত উদ্যান—ইতিহাসের স্মৃতিবিজড়িত সব স্থান ও স্থাপনা উপভোগ করেছি। কিন্তু সময় এবার বেদনার এ কোন বেলাভূমিতে এনে ফেলল আমাকে! কয়েকজন মায়ের সঙ্গে কথা বলার চেষ্টা করলাম। তারা আমাকে দেখে ভয়ে গুটিয়ে গেল, যেন আমি শত্রুপক্ষের কেউ। কয়েকজন তো ছুরি বের করে শাসাল—খবরদার, কাছে আসবি না! দুই হাত ওপরে তুলে যখন বললাম, আমি এক নিরীহ মুসাফির, পৃথিবী দেখার উদ্দেশ্যে পথে বেরিয়েছি। তখন তাদের কেউ কেউ আশ্বস্ত হলো। কেউ কেউ সন্দেহের চোখে তাকাতে লাগল। যারা আশ্বস্ত হলো, তারা যা জানাল, তাতে শিউরে উঠলাম। এখানকার শাসক শিশুহত্যায় মেতেছে। শাসকের পোষা গণক ভবিষ্যদ্বাণী করেছে, শিগগিরই এই জনপদে এমন এক ছেলের আবির্ভাব ঘটবে, যার অস্তিত্ব শাসকের ক্ষমতার জন্য হুমকি। এ কারণে এই অত্যাচারী শাসক রাজ্যের সব ছেলেশিশুকে হত্যা করছে। জীবন রক্ষার্থে মায়েরা ছেলেসন্তানসহ জঙ্গলে আশ্রয় নিয়েছে। কী মর্মান্তিক ব্যাপার। ক্ষমতা নিষ্কণ্টক করতে কেবল সন্দেহের বশে একটি শিশুর বড় হওয়া রোধ করতে হাজার হাজার শিশুর প্রাণবধ! ক্ষমতা এত প্রিয় এই শাসকের! আমি জঙ্গল থেকে বেরিয়ে এলাম। চওড়া এক নদীর কূল বেয়ে হাঁটতে লাগলাম। এখানকার জনপদে যেতে চাই আমি। জঙ্গলে আশ্রয় নেওয়া নারীরা যা বলল, তার সবটা বিশ্বাস করা কঠিন। কোনো শাসক প্রজাদের ওপর এতটা নিষ্ঠুর হতে পারে, আমি বিশ্বাস করতে চাই না। আমি আসল ঘটনা জানতে চাই। ধু ধু মরুভূমি আর বালিয়াড়ির ভেতর দিয়ে কিছুদূর চলার পর একটি বাজার দেখতে পেলাম। সচরাচর বাজার যেমন কর্মচঞ্চল আড্ডামুখর আর হইচইপ্রবণ হয়, এ বাজার তেমন নয়। খুবই ম্রিয়মাণ, চুপচাপ আর আড়ষ্ট এক বাজার, যেন বাজারটির গলায় ফাঁস পরিয়ে রাখা হয়েছে। নড়াচড়া করলেই গলায় ফাঁস বসে যাবে। দোকানি, খদ্দের—সবার চেহারাতেই উৎকণ্ঠার ছাপ। সবার ভেতরেই ঘরে ফেরার তাড়া, যেন নিতান্ত ঠেকায় পড়ে তারা বাজারে এসেছে। একটি কামারের দোকানে কয়েকজন বৃদ্ধ নিচু স্বরে কথা বলছিল। আড়ি পাতার উদ্দেশ্যে আমি নিঃশব্দে তাদের পাশে গিয়ে দাঁড়ালাম। কিন্তু আমাকে দেখামাত্র তারা চুপ হয়ে গেল। দুজন তো উঠে দুই দিকে হাঁটা শুরু করল। নিঃশব্দে হলেও এতক্ষণ বাজারের কেনাবেচা ঠিকঠাকমতোই চলছিল। ফিসফাস করে হলেও লোকেরা কথা বলছিল। কিন্তু আমি আসার পর কী যে হলো, লোকেরা কথা বলা বন্ধ করে দিল। অনেক দোকান ঝাঁপ নামিয়ে ফেলল। নিজেকে বড্ড অপরাধী মনে হতে লাগল আমার। সঙ্গে বাড়তে থাকল বিস্ময়বোধ। এত ভয়, এত উৎকণ্ঠা নিয়ে একটি জনপদ কীভাবে জীবনযাপন করে! হঠাৎ এক হেকিমের দাওয়াখানায় চোখ আটকে গেল। এক মা তার সন্তানকে কাপড়ের পোঁটলার মতো কোলের মধ্যে পেঁচিয়ে হেকিমের কাছে এসেছে। হেকিম ইতিউতি তাকিয়ে শিশুটির জন্য পথ্য তৈরি করছে আর দরদর করে ঘামছে। এর কয়েক মুহূর্ত পরেই হা-রে-রে করতে করতে ছুটে এল একদল সশস্ত্র পেয়াদা। তারা হামলে পড়ল দাওয়াখানার ওপর। অসুস্থ শিশুকে মায়ের কোল থেকে জোর করে ছিনিয়ে নিল। বল্লমের মাথায় শিশুকে গেঁথে জংলিদের মতো উল্লাস করতে লাগল। আর শিশুটির মা আছাড়িবিছাড়ি করে কাঁদতে লাগল দাওয়াখানার সামনে। যে দৃশ্য সিনেমায় দেখলেও বিশ্বাস করতাম না, সেই দৃশ্য একমুহূর্তে আমার চোখের সামনে ঘটে গেল। নিশ্বাস নিতেও ভুলে গেলাম। কতক্ষণ স্তব্ধ হয়ে দাঁড়িয়ে রইলাম, জানি না। কারও ধাক্কায় ঘোর ভাঙল। এক তরুণ কাঁধে ধাক্কা দিয়ে হড়বড় করে বলল, এখানে আর একমুহূর্ত দাঁড়াবেন না। বলেই সে হনহন করে হাঁটতে লাগল। সংবিৎ ফিরে পেয়ে আমি তার পিছু নিলাম। বাজার ছাড়িয়ে নিরাপদ এক গাছের নিচে দুজনই হাঁপাতে লাগলাম। তরুণকে জিজ্ঞেস করলাম, ওই নিষ্পাপ শিশুকে কেন হত্যা করা হলো? তরুণ এবার অবাক হয়ে তাকাল আমার দিকে, যেন এই হত্যাকাণ্ডের কারণ না জানা অপরাধ। মিনমিন করে বললাম, ‘আমি স্থানীয় কেউ নই। মুসাফির।’ তরুণ এবার শিশুহত্যার কারণ হিসেবে সেই ঘটনাই বলল, যা আমি জঙ্গলে নারীদের মুখে শুনে এসেছি। এখানকার রাজা কে? আমার কণ্ঠে এবার ঝাঁজ। ফেরাউন। ফেরাউন! এতক্ষণ না জেনেই কুখ্যাত ফেরাউনের রাজ্যে ঘুরে বেড়িয়েছি। আমার শিরায় শিরায় ভয়ের মৃদু কাঁপন উঠল। শিরদাঁড়া বেয়ে নামতে লাগল ঠান্ডা চোরাস্রোত। শৈশব থেকে যার অত্যাচারের নানামাত্রিক গল্প শুনে বড় হয়েছি, রক্তমাংসের আমি এখন তার রাজ্যে ঘুরছি! না, এই অরাজক রাজ্যে থাকার আর সাহস হলো না। যেখানে একজন প্রতিপক্ষকে নিশ্চিহ্ন করতে হত্যা করা হয় শত শত শিশুকে, সেখানে আমার জীবনও নিরাপদ নয়। ফিরে এলাম আপন সময়ে। তিতলির সঙ্গে বেশ কয়েক দিন কথা হয় না। মেয়েটার জন্য মন কেমন করতে লাগল। বাবা মারা যাওয়ার দিন ও এসেছিল বাসায়। তারপর আর দেখাও হয়নি। তিতলিকে ফোন দিলাম। রিসিভ হলো। কিন্তু ওর কণ্ঠ ছাপিয়ে স্লোগান শুনতে পেলাম। চিৎকার করে বললাম, ‘তুমি কই? এত চিৎকার কিসের?’ তিতলিও ততোধিক চিৎকার করে বলল, ‘কথা বলার অবস্থা নেই। পরে কল ব্যাক করব। এখন রাখি।’ তিতলির সঙ্গে কথা হলো পরদিন সকালে। ২০১৮ সালের পর ওরা আবার কোটার বিরুদ্ধে মাঠে নেমেছে। কোটা সংস্কার না করে ওরা ঘরে ফিরবে না। তিতলি মিছিল করছে, শক্ত চোয়ালে স্লোগান তুলছে, আকাশপানে মুষ্টিবদ্ধ হাত ছুড়ছে—ভাবতেই আমি উত্তেজিত হয়ে উঠলাম। এ রকম একটা আগুন–মেয়েই তো আমি প্রেমিকা হিসেবে চেয়েছিলাম। কিন্তু সময় যত গড়াতে লাগল, দেশের পরিস্থিতি ততই খারাপ হতে লাগল। সারা দেশের সব শিক্ষার্থী নেমে এল রাস্তায়। সরকার কারফিউ দিল, ইন্টারনেট বন্ধ করল, তবু পরিস্থিতি নিয়ন্ত্রণ করতে পারল না। আমি দোকান বন্ধ করে সারা দিন বাসায় বসে থাকি। শিক্ষার্থীদের জন্য, তিতলির জন্য উৎকণ্ঠা পোহাই। এরই মধ্যে পাল্লা দিয়ে বাড়ে লাশের মিছিল। তাদের ভেতর শিশু-কিশোর-তরুণদের সংখ্যাই বেশি। কয়েকটি শিশু তো ঘরের মধ্যে, মায়ের কোলের ভেতর গুলিবিদ্ধ হয়ে মারা গেছে। এসব শিশুর চেহারার মধ্যে আমি খুঁজে পাই হাজার জীবন পেছনের সেই মজলুম শিশুর মুখ, যার বল্লমবিদ্ধ শরীর ফেরাউনের সৈন্যদের উৎসবের খোরাক হয়েছিল। আমাদের এই শিশুরাও কি ক্ষমতাসীনদের উৎসবের উপলক্ষ হচ্ছে? দিনে দিনে আমি মানসিকভাবে অসুস্থ হয়ে পড়ি। আমি আর এই লাশের সারি গুনতে পারি না। একেকবার সিন্দুকটার সামনে গিয়ে দাঁড়াই। মনে হয়, সবকিছু চুকিয়ে একবারে ফেরাউনের দেশেই চলে যাই। কিন্তু শুক্লা দ্বাদশী আসতে যে এখনো ঢের দেরি। শুক্লা দ্বাদশী আসে না, তার আগেই চলে আসে ৩১ জুলাইয়ের সন্ধ্যা। সন্দেহ নেই, এই সন্ধ্যা আমার জীবনের সবচেয়ে বেদনাদায়ক, সবচেয়ে অভিশপ্ত সন্ধ্যা। এদিন এক তরুণের ভাইরাল হওয়া লাইভ ভিডিওতে তিতলির মরদেহ আবিষ্কার করি। টিভি সেন্টারের সামনে পড়ে আছে তিতলির মগজ বেরোনো লাশ। গুলি খেয়েছে তিতলি। চোখ দুটি আকাশপানে ছড়ানো। আমার পৃথিবী আঁধারে ছেয়ে যায়। কতক্ষণ আমি নিস্পন্দ হয়ে পড়ে থাকি বিছানায়। তিতলির ওই বীভৎস চেহারা দেখে পেটের ভেতরকার সবকিছু বমি হয়ে বেরিয়ে আসে। মাথায় পানি ঢেলে তখনই ছুটি টিভি সেন্টারের দিকে। তখনো অগ্নিগর্ভ ঢাকা। তখনো লাশ পড়ছে সারি সারি। তখনো বাতাসে বারুদের গন্ধ। রক্তনদী পেরিয়ে দুরু দুরু বুকে যখন তিতলির সামনে দাঁড়াই, আমার মস্তিষ্কে আবার ফিরে আসে ফেরাউন। ক্ষমতার জন্য এক ফেরাউন শুধু শিশুপুত্রদের হত্যা করেছিল। আর এই নব্য ফেরাউন আমার তিতলিকেও ছাড়ল না।"
  },
  {
    "date_published": "2024-11-10T11:00:00",
    "date_modified": "2024-11-10T11:00:00",
    "author": "সুজন ঘোষ",
    "category": "বাংলাদেশ",
    "tag": [
      "ছিনতাই",
      "চট্টগ্রাম",
      "এলিভেটেড এক্সপ্রেসওয়ে",
      "চট্টগ্রাম বিভাগ",
      "মোটরসাইকেল"
    ],
    "title": "বেপরোয়া গতিতে চলে মোটরসাইকেল, রাতে সুতা বেঁধে ছিনতাই",
    "url": "https://www.prothomalo.com/bangladesh/vae3y3n3ly",
    "content": "চট্টগ্রাম নগরের প্রথম এলিভেটেড এক্সপ্রেসওয়ে এখনো আনুষ্ঠানিকভাবে চালু হয়নি। পরীক্ষামূলকভাবে গাড়ি চলাচল করছে। আনুষ্ঠানিকভাবে উন্মুক্ত করে দেওয়ার আগেই গাড়ি চলাচলে ঝুঁকি তৈরি হয়েছে নগরের লালখান বাজার থেকে পতেঙ্গা পর্যন্ত নির্মিত এক্সপ্রেসওয়েটিতে। ঘটছে দুর্ঘটনা ও ছিনতাইয়ের ঘটনা। সর্বশেষ গত শুক্রবার দিবাগত রাত ১২টার দিকে চট্টগ্রাম নগরের এলিভেটেড এক্সপ্রেসওয়ের ইপিজেড-সংলগ্ন এলাকায় মোটরসাইকেল দুর্ঘটনায় দুই যুবকের মৃত্যু হয়েছে। নিহত দুই যুবকের নাম মোকতার (২৮) ও রুবেল (৩৬)। তাঁরা নগরের সদরঘাট থানার মাদারবাড়ী এলাকার বাসিন্দা বলে জানা গেছে। তাঁরা পতেঙ্গা সমুদ্রসৈকত এলাকা থেকে মোটরসাইকেলে করে এক্সপ্রেসওয়ে ধরে শহরে যাচ্ছিলেন। ‘ঝুঁকিপূর্ণ’ বাঁক, চালকদের গতিসীমা না মানা, বেপরোয়া গতিতে মোটরসাইকেল চালানো, ছিনতাই বেড়ে যাওয়ায় এলিভেটেড এক্সপ্রেসওয়েতে গাড়ি চলাচল ঝুঁকিপূর্ণ হয়ে উঠেছে বলে মনে করছেন বিশেষজ্ঞরা। নিরাপদ যান চলাচলে ত্বরিত কিছু পদক্ষেপ নেওয়ার পরামর্শ দিয়েছেন তাঁরা। তবে বাঁক নিয়ে সমস্যার কথা মানতে নারাজ প্রকল্প বাস্তবায়নকারী সংস্থা চট্টগ্রাম উন্নয়ন কর্তৃপক্ষের (সিডিএ) প্রকৌশলীরা। তাঁরা বলছেন, এগুলো স্বাভাবিক বাঁক। চলাচলে কোনো ঝুঁকি নেই। গতিসীমা না মেনে গাড়ি চালানোর কারণে দুর্ঘটনা ঘটছে। নিরাপত্তাব্যবস্থা জোরদার করতে পুলিশকে চিঠি দেবেন। চট্টগ্রাম নগরের লালখান বাজার থেকে পতেঙ্গা পর্যন্ত সাড়ে ১৫ কিলোমিটার দীর্ঘ ‘মেয়র মহিউদ্দিন চৌধুরী-সিডিএ এক্সপ্রেসওয়ে’-এর মূল অংশের উদ্বোধন হয়েছিল গত বছরের ১৪ নভেম্বর। তবে উদ্বোধন হলেও গাড়ি চলাচল শুরু হয়নি তখন। এরপর চলতি বছরের আগস্টের শেষ সপ্তাহে পরীক্ষামূলকভাবে গাড়ি চলাচল শুরু হয়। গৃহায়ণ ও গণপূর্ত মন্ত্রণালয় টোলের হার চূড়ান্ত করলে আনুষ্ঠানিকভাবে যান চলাচলের জন্য এক্সপ্রেসওয়ে খুলে দেওয়া হবে। এই এক্সপ্রেসওয়ে নির্মাণে ব্যয় হচ্ছে ৪ হাজার ২৯৮ কোটি টাকা। পরীক্ষামূলক যান চলাচলের সময় সাময়িকভাবে ট্রাক, বাস, সিএনজিচালিত অটোরিকশা ও মোটরসাইকেল চলাচলে নিষেধাজ্ঞা দেওয়া হয়। এক্সপ্রেসওয়েতে সর্বোচ্চ গতিসীমা নির্ধারণ করা হয় ৬০ কিলোমিটার। তবে আঁকাবাঁকা অংশে সর্বোচ্চ গতিসীমা বেঁধে দেওয়া হয়েছে ৪০ কিলোমিটার। এক্সপ্রেসওয়েতে গাড়ি থামানো বা দাঁড় করিয়ে রাখা এবং গাড়ি থেকে নামা সম্পূর্ণ নিষিদ্ধ। তবে সরেজমিনে দেখা গেছে, এসব নিষেধাজ্ঞার কিছুই মানা হয় না। এক্সপ্রেসওয়ে দিয়ে কাভার্ড ভ্যান, কনটেইনারবাহী গাড়ি ছাড়া প্রায় সব ধরনের গাড়ি চলাচল করছে। বাধা থাকলেও চলাচল করছে ট্রাক, মোটরসাইকেল ও সিএনজিচালিত অটোরিকশা। এক্সপ্রেসওয়ে দিয়ে চলাচলরত গাড়ির অধিকাংশই হচ্ছে সিএনজিচালিত অটোরিকশা ও মোটরসাইকেল। এ ছাড়া চলাচলরত গাড়ির বড় একটা অংশ কার ও মাইক্রোবাস। এক্সপ্রেসওয়ে দিয়ে চলাচলের সময় অধিকাংশ গাড়িই গতিসীমা মেনে চলছে না। বাঁকগুলোতেও গাড়ির গতি কমানোর প্রবণতা কম চালকদের। এক্সপ্রেসওয়ের দেওয়ানহাট, বারিক বিল্ডিং, সল্টগোলা, ইপিজেড, কাঠগড় এলাকায় বাঁক রয়েছে। বাঁকগুলোতে গতিরোধক রয়েছে, গতিসীমাও ৪০ কিলোমিটার। এরপরও গাড়ির গতি না কমিয়ে গাড়ি চালাতে দেখা গেছে চালকদের। এক্সপ্রেসওয়ের অনেক জায়গায় গাড়ি থামিয়ে যাত্রীরা বের হয়ে আসেন। ঝুঁকিপূর্ণভাবে দাঁড়িয়ে ছবি তুলতেও দেখা যায়। নিষেধাজ্ঞা না মেনে গাড়ি চলাচলের বিষয়ে নিজেদের অসহায়ত্ব প্রকাশ করেন সিডিএর নির্বাহী প্রকৌশলী ও প্রকল্প পরিচালক মো. মাহফুজুর রহমান। তিনি প্রথম আলোকে বলেন, এক্সপ্রেসওয়েতে নিরাপদে গাড়ি চলাচলের জন্য সব ধরনের ব্যবস্থা নেওয়া হয়েছে। বাঁকগুলোতে গতিরোধক বসানো হয়েছে। আলোকায়নের ব্যবস্থা রয়েছে। একটু পরপর গতিসীমা, বাঁক, গতিরোধকের তথ্য জানিয়ে সতর্কতামূলক সাইনবোর্ড দেওয়া হয়েছে। কিন্তু চালক ও যাত্রীরা তা মানতে চান না। মোটরসাইকেল চলাচলে বাধা দিতে গেলে চালকেরা নিরাপত্তারক্ষীদের মারধর করেন, হেনস্তা করেন। একাধিকবার এ ঘটনা ঘটায় নিরাপত্তারক্ষীরা আর বাধা দেন না। অতিরিক্ত গতি ও ফিটনেসবিহীন গাড়ি চালানোর কারণে দুর্ঘটনা ঘটছে বলে দাবি করেন মাহফুজুর রহমান। তিনি বলেন, নির্ধারিত সীমার চেয়ে বেশি গতিতে গাড়ি চালালে স্বাভাবিকভাবে দুর্ঘটনার ঝুঁকি বেড়ে যাবে। এক্সপ্রেসওয়েতে গতি রোধ এবং গতির সীমা ভঙ্গ করতে স্পিড মেশিন বা ক্যামেরা বসানোর জন্য পুলিশকে চিঠি দেওয়া হবে। নিয়ম ভঙ্গ করলে পুলিশই ব্যবস্থা নিতে পারবে। নিয়ম মেনে গাড়ি চালালে দুর্ঘটনা ঘটার শঙ্কা কম। আর বাঁকগুলোর নকশা এমনভাবে করা হয়েছে, যাতে চালকদের গাড়ি চালাতে কোনো সমস্যা না হয়। এলিভেটেড এক্সপ্রেসওয়ে ব্যবহারকারী গাড়িচালক ও যাত্রীদের সঙ্গে কথা বলে জানা গেছে, এক্সপ্রেসওয়েতে বিভিন্ন সময় নানা ধরনের দুর্ঘটনা ঘটে। কখনো পেছন থেকে এসে সামনের গাড়িকে ধাক্কা দেয়। কখনো নিয়ন্ত্রণ হারিয়ে গাড়ি পড়ে যায়। তবে সবচেয়ে ঝুঁকিপূর্ণ হয়ে উঠেছে এলিভেটেড এক্সপ্রেসওয়েতে রাতে সুতা বেঁধে ছিনতাইয়ের ঘটনা। দেড় মাস ধরে এই ধরনের ঘটনা ঘটছে। তবে ভুক্তভোগীরা থানায় মামলা কিংবা অভিযোগ না করায় তার সঠিক পরিসংখ্যান নেই পুলিশের কাছে। ছবি তোলা কিংবা দল বেঁধে ঘোরার ভান করে এরা এলিভেটেড এক্সপ্রেসওয়েতে অবস্থান নেয়। যখন গাড়ি চলাচল কম থাকে, তখনই মোটরসাইকেল আরোহীদের নিশানা করে তারা। যারা ছিনতাইয়ে জড়িত, তাদের বেশির ভাগই মাদকাসক্ত এবং উঠতি বয়সের ছিনতাইকারী। পরিকল্পিত চট্টগ্রাম ফোরামের সহসভাপতি ও সড়ক পরিবহন বিশেষজ্ঞ প্রকৌশলী সুভাষ বড়ুয়া প্রথম আলোকে বলেন, এলিভেটেড এক্সপ্রেসওয়েতে গাড়ি চলাচলে সতর্কতা হিসেবে বেশ কিছু পদক্ষেপ নেওয়া হয়েছে। কিন্তু এক্সপ্রেসওয়ের অনেক জায়গায় সাপের মতো আঁকাবাঁকা রয়েছে। এই বাঁকগুলো প্রকৌশলগতভাবে ঠিকভাবে করা হয়নি। বাঁকের কারণে ঘন ঘন গতিরোধক দিতে হয়েছে। এতে অনেক সময় চালকের নিয়ন্ত্রণ হারানোর ঝুঁকি থাকে এবং দুর্ঘটনা ঘটবে। দুর্ঘটনা রোধে বাঁকগুলোতে গতি কমানো উচিত। আর দুর্ঘটনা রোধ করতে হলে অবশ্য ছোট যানবাহন বিশেষ করে মোটরসাইকেল চলাচল বন্ধ করতে হবে। কর্তৃপক্ষ এসব ব্যবস্থা নেবে, তবে গাড়িচালকেরাও যাতে দুর্ঘটনা রোধে নিয়ম ও শৃঙ্খলা মেনে গাড়ি চালান, সেটি নিশ্চিত করতে হবে।"
  },
  {
    "date_published": "2024-11-10T10:36:23",
    "date_modified": "2024-11-10T10:36:23",
    "author": "নিজস্ব প্রতিবেদক",
    "category": "রাজনীতি",
    "tag": [
      "ঢাকা",
      "শহীদ নূর হোসেন",
      "আওয়ামী লীগ"
    ],
    "title": "নূর হোসেন চত্বরে শ্রদ্ধা নিবেদন, আওয়ামী লীগ কার্যালয়ের সামনে বিক্ষোভ",
    "url": "https://www.prothomalo.com/politics/rjywipy9pa",
    "content": "শহীদ নূর হোসেন দিবসে রাজধানীর গুলিস্তানে নূর হোসেন চত্বরে বিভিন্ন সংগঠন ফুল দিয়ে শ্রদ্ধা নিবেদন করেছে। আজ রোববার ভোর থেকে এই শ্রদ্ধা নিবেদন চলছে। এদিকে আওয়ামী লীগের কর্মসূচি ঘোষণার প্রতিবাদে সকাল থেকে নূর হোসেন চত্বর ও বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে বিক্ষোভ মিছিল ও অবস্থান কর্মসূচি চলছে। বিক্ষোভকারীরা নিজেদের শাহবাগ থানা যুবদল ও পল্টন থানা যুবদল বলে পরিচয় দিয়েছেন। আওয়ামী লীগের কার্যালয়ের সামনে সকাল থেকে আইনশৃঙ্খলা রক্ষাকারী বাহিনীর অবস্থান ও বর্ডার গার্ড বাংলাদেশের (বিজিবি) টহল দেখা গেছে। কার্যালয়ের সামনে থেকে কয়েকজনকে নিয়ে যেতে দেখা গেছে পুলিশকে। সকাল সাড়ে ৯টার দিকে নূর হোসেন চত্বরে দেখা যায়, সেখানে বেশ কিছু উৎসুক জনতা জড়ো হয়েছেন। যান চলাচল অন্যান্য দিনের তুলনায় কিছুটা কম। সকাল ১০টার দিকে বঙ্গবন্ধু অ্যাভিনিউতে আওয়ামী লীগের কার্যালয়ের সামনে একদল মানুষকে অবস্থান নিয়ে স্লোগান দিতে দেখা যায়। তাঁরা নিজেদের শাহবাগ থানা যুবদল বলে পরিচয় দেন। ‘আওয়ামী লীগের আস্তানা ভেঙে দাও, গুঁড়িয়ে দাও’, ‘গুম–খুনের অপরাধে খুনি হাসিনার ফাঁসি চাই’ বলে স্লোগান দেন তাঁরা। সাড়ে ১০টার দিকে তাঁরা সেখান থেকে চলে যান। পল্টন থানা যুবদলের পরিচয় দিয়ে আরেকটি দল সকাল ১০টা ২০ মিনিটের দিকে মিছিল নিয়ে নূর হোসেন চত্বরে যায়। পরে সেখান থেকে আওয়ামী লীগের কেন্দ্রীয় কার্যালয়ের সামনে যায়। তারা আওয়ামী লীগ ও শেখ হাসিনার বিরুদ্ধে নানা স্লোগান দেয়। সাড়ে ১০টার দিকে তারা আবার সেখান থেকে চলে যায়। সকালে আওয়ামী লীগের কার্যালয়ের সামনে বর্ডার গার্ড বাংলাদেশকে (বিজিবি) টহল দিতে দেখা গেছে। আইনশৃঙ্খলা রক্ষাকারী বাহিনীও সেখানে অবস্থান নিয়েছে। সকালের দিকে আওয়ামী লীগ কার্যালয়ের সামনে থেকে কয়েকজনকে পুলিশকে নিয়ে যেতে দেখা যায়। পুলিশের মতিঝিল বিভাগের উপকমিশনার শাহরিয়ার আলী প্রথম আলোকে বলেন, নূর হোসেন দিবসকে কেন্দ্র করে কেউ যেন বিশৃঙ্খলা করতে না পারে, সে জন্য বাড়তি নিরাপত্তাব্যবস্থা নেওয়া হয়েছে। নূর হোসেন চত্বরে যেসব সংগঠন ফুল দিয়ে শ্রদ্ধা নিবেদন করেছে, তাদের মধ্যে অন্যতম হলো বাংলাদেশ ছাত্র ইউনিয়ন, সমাজতান্ত্রিক ছাত্র ফ্রন্ট, বাংলাদেশ ছাত্র ফেডারেশন, গণসংহতি আন্দোলন, ভাসানী অনুসারী পরিষদ, গণতন্ত্র মঞ্চ, বিপ্লবী ওয়ার্কার্স পার্টি, বাংলাদেশ যুব ইউনিয়ন, বাম গণতান্ত্রিক জোট, বাসদ, বাংলাদেশের কমিউনিস্ট পার্টি, গণতান্ত্রিক ছাত্র জোট, ছাত্র ফোরাম, বাসদ (মার্ক্সবাদী), জাতীয় গণফ্রন্ট, নাগরিক ঐক্য, বাংলাদেশ শ্রমিক কর্মচারী ফেডারেশন ও জাতীয় গণফ্রন্ট। এরশাদবিরোধী আন্দোলনে যুবলীগ কর্মী নূর হোসেন বুক ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে মিছিলে নেমেছিলেন। সেদিন পুলিশের গুলিতে তিনি মারা যান। ১৯৮৭ সালে তাঁকে হত্যার আজকের এই দিনে ঢাকার জিরো পয়েন্টে শহীদ নূর হোসেন চত্বরে বিক্ষোভ মিছিলের ডাক দিয়েছে আওয়ামী লীগ। দলটি ফেসবুকে পোস্ট দিয়ে এ কর্মসূচি ঘোষণা করার পর তা উত্তেজনা সৃষ্টি করেছে। দলটির ওই কর্মসূচির বিরুদ্ধে অন্তর্বর্তী সরকারের কঠোর অবস্থানের কথা তুলে ধরে গতকাল শনিবার ফেসবুকে পোস্ট দিয়েছেন প্রধান উপদেষ্টার প্রেস সচিব শফিকুল আলম। যুব ও ক্রীড়া উপদেষ্টা আসিফ মাহমুদ সজীব ভূঁইয়াও এক ফেসবুক পোস্টে কঠোর হুঁশিয়ারি দিয়েছেন। ছাত্র-জনতার অভ্যুত্থানে ক্ষমতাচ্যুত আওয়ামী লীগকে রাজপথে কোনো মিছিল-সমাবেশ বা কর্মসূচি পালন করতে না দেওয়ার ঘোষণা দিয়েছেন তাঁরা। অন্যদিকে ফ্যাসিবাদ প্রতিরোধ মঞ্চের ব্যানারে আজ দুপুর ১২টায় ঢাকায় গুলিস্তানের জিরো পয়েন্টে কর্মসূচি দিয়েছে বৈষম্যবিরোধী ছাত্র আন্দোলন। কর্মসূচির শিরোনাম পতিত স্বৈরাচার আওয়ামী লীগের বিচারের দাবিতে গণজমায়েত।"
  },
  {
    "date_published": "2024-11-10T11:00:00",
    "date_modified": "2024-11-10T11:00:00",
    "author": "প্রতিনিধি",
    "category": "জেলা",
    "tag": [
      "জামালপুর",
      "মামলা",
      "ময়মনসিংহ বিভাগ",
      "আওয়ামী লীগ",
      "যুবদল",
      "রাজনীতি"
    ],
    "title": "মহিলা লীগ নেত্রীকে যুবদল নেতা বললেন, ‘চার্জশিট থেকে কাটা যাবে, যোগাযোগ কইরেন, কাইটে দিমুনি’",
    "url": "https://www.prothomalo.com/bangladesh/district/xjyy8vk7ur",
    "content": "জামালপুরের বকশীগঞ্জ উপজেলা যুব মহিলা লীগের সভাপতি জহুরা বেগমের সঙ্গে উপজেলা যুবদলের সদস্যসচিব মাহবুবুর আলমের (লাভলু) মুঠোফোনে কথোপকথনের একটি অডিও সামাজিক যোগাযোগমাধ্যম ফেসবুকে ছড়িয়ে পড়েছে। এতে মহিলা লীগ নেত্রীর নাম মামলা থেকে বাদ দিতে যুবদল নেতাকে প্রতিশ্রুতি দিতে শোনা যায়। গতকাল শনিবার বিকেলে ওই দুজনের কথোপকথনের ২ মিনিট ৫৩ সেকেন্ডের একটি অডিও ফেসবুক মেসেঞ্জারে ছড়িয়ে পড়ে। অডিওটি প্রথম আলোর পক্ষ থেকে যাচাই করা এবং তাঁদের দুজনের সঙ্গে কথা বলা সম্ভব হয়নি। তবে যুবদল নেতা মাহবুবুর আলম স্থানীয় সংবাদকর্মীদের বলেছেন, একটি ছেলে ওই ফোন ধরিয়ে দিয়েছিল। তিনি সহজ-সরল মানুষ। তাঁকে কেউ ফাঁসানোর চেষ্টা করছেন। জহুরা বেগম বকশীগঞ্জ উপজেলা পরিষদের সদ্য অপসারিত মহিলা ভাইস চেয়ারম্যান। গত ৪ আগস্ট বকশীগঞ্জে বৈষম্যবিরোধী ছাত্র-জনতার ওপর হামলার ঘটনায় ১ নভেম্বর ৩৩ জনের নাম উল্লেখ করে একটি মামলা করেন গোলাম মোস্তফা নামের এক বিএনপি নেতা। ওই মামলার ৩২ নম্বর আসামি জহুরা বেগম। ওই মামলা থেকে নাম বাদ দেওয়া নিয়ে যুব মহিলা লীগ নেত্রী ও যুবদল নেতার মধ্যে মুঠোফোনে কথোপকথন ফাঁস হয়। এতে সালাম ও কুশলবিনিময়ের পর জহুরা বেগম বলেন, ‘এখন এটা (তাঁর নাম) কি চার্জশিট থেকে কাটা যাবে?’ উত্তরে মাহবুবুর আলম বলেন, ‘চার্জশিট থেকে কাটা যাবে। তখন আপনি যোগাযোগ কইরেন, কাইটে দিমুনি।’জহুরা বেগম আবারও বলেন, ‘এখন কোনো কিছু করা যাবে না?’ উত্তরে মাহবুবুর আলম বলেন, ‘এখন তো কিছু করা যাবে না। তবে মানিক ভাইয়ের (উপজেলা বিএনপির আহ্বায়ক মানিক সওদাগর) সঙ্গে বসে কথা বলতে হবে।’ কথোপকথনের ব্যাপারে জানতে জহুরা বেগমের মুঠোফোন নম্বরে একাধিকবার কল করা হলেও বন্ধ পাওয়া যায়। অন্যদিকে যুবদল নেতা মাহবুবুর আলমের মুঠোফোনে একাধিকবার কল করলেও তিনি ধরেননি। তবে স্থানীয় গণমাধ্যমকর্মীদের মাহবুবুর আলম বলেছেন, ‘একটি ছেলে আমাকে ফোন ধরিয়ে দিয়েছিল। আমি সহজ-সরল মানুষ। সে আমাকে ফাঁসানোর চেষ্টা করেছে।’ এ বিষয়ে বিএনপি নেতা মানিক সওদাগর বলেন, ‘ফোনালাপটি শুনেছি। আমার নামটি কেন বলেছেন, বিষয়টি জানি না। মামলা আমরা করছি। তাঁরা (আসামিরা) পলাতক। তাঁদের সঙ্গে আবার কিসের আলাপ? যেটুকু শুনেছি, সেটা হলো, একটি কাজের বিষয়ে কথা বলছিল। তাঁর এন্টি গ্রুপ (বিরোধী পক্ষ) কাজটি করছে। মাহবুবুর আলম নিজের ফোনে নয়, অন্য একজনের ফোনে কথা বলেছেন। তারপরও বিষয়টি জেলা যুবদলের আহ্বায়ককে জানানো হয়েছে।’ জানতে চাইলে জেলা যুবদলের আহ্বায়ক শফিকুল ইসলাম প্রথম আলোকে বলেন, ‘আমি বিষয়টি কয়েকজন সাংবাদিকের কাছ থেকে শুনেছি। আমি ওই ফোনালাপ শুনিনি। বিষয়টি শুনব এবং সত্যতা যাচাই করব। বিষয়টির সত্যতা পাওয়া গেলে তাঁর বিরুদ্ধে অবশ্যই সাংগঠনিক ব্যবস্থা নেওয়া হবে।’"
  },
  {
    "date_published": "2024-11-10T10:17:55",
    "date_modified": "2024-11-10T10:17:55",
    "author": "সৌমিত জয়দ্বীপ",
    "category": "মতামত",
    "tag": [
      "শহীদ নূর হোসেন",
      "রাজনীতি",
      "গণ-অভ্যুত্থান",
      "গণতন্ত্র"
    ],
    "title": "আসাদ, নূর হোসেনরা যেভাবে বারবার প্রতারিত হন",
    "url": "https://www.prothomalo.com/opinion/ojoksqdlrb",
    "content": "উনসত্তরের গণ-অভ্যুত্থানে শহীদ হলেন ছাত্রনেতা আমানুল্লাহ মোহাম্মদ আসাদুজ্জামান। তারিখটা ছিল ২০ জানুয়ারি। তিনি হয়ে উঠলেন সেই গণ-অভ্যুত্থানের প্রতীক। কবি শামসুর রাহমান তাঁর সাড়া জাগানো ‘আসাদের শার্ট’ কবিতায় লিখলেন: ‘আমাদের দুর্বলতা, ভীরুতা কলুষ আর লজ্জা সমস্ত দিয়েছে ঢেকে একখণ্ড বস্ত্র মানবিক; আসাদের শার্ট আজ আমাদের প্রাণের পতাকা।’ আসাদের লাশের শক্তি এমনই ছিল যে ইতিহাসের নির্মোহ ও সচেতন পাঠকমাত্রই জানেন, বাংলাদেশের রাজনৈতিক ইতিহাসের মোড়ই ঘুরিয়ে দিয়েছিলেন ছাত্র ইউনিয়নের এই শহীদ নেতা। আসাদের মৃত্যু আন্দোলনকে এত তীব্র ও বেগবান করেছিল যে তার শক্তিতে ‘লৌহমানব’ আইয়ুব খানের পতন হয় মাত্র দুই মাস পরই। এরপর সত্তরের নির্বাচন হয়েছে। আওয়ামী লীগ সেই নির্বাচনে জনগণের নিরঙ্কুশ ম্যান্ডেট পেয়েও গদিতে বসতে পারেনি। সেই ক্ষমতা হস্তান্তর না হওয়ার সর্বৈব ফল একাত্তরের মুক্তিযুদ্ধ। তারপর এল আমাদের মহাবিজয় ও নতুন স্বাধীন-সার্বভৌম রাষ্ট্র। এই মহাবিজয়ের মৌতাত আমাদের জাতীয় জীবনে দীর্ঘস্থায়ী হলো না, বরং সে হয়ে উঠল এক দীর্ঘশ্বাসের কাল। স্বাধীনতার জননায়ক হিসেবে লোকপ্রিয় হয়ে ওঠা বঙ্গবন্ধু শেখ মুজিবুর রহমান খুব দ্রুতই ‘শাসক’ হয়ে উঠলেন। আশ্চর্যজনকভাবে মুক্তিযুদ্ধের জন-আকাঙ্ক্ষা তাঁর হাতেই ভূপাতিত হতে শুরু করল। ফলে তাঁর জনপ্রিয়তার পারদ ক্রমে নিম্নমুখী হলো। এরপর পঁচাত্তরের ১৫ আগস্ট তাঁর সপরিবার নিহত হওয়া তাঁকে বানিয়ে তুলল ট্র্যাজিক হিরো। বাংলাদেশের জন্য ট্র্যাজেডি হলো এই যে যাঁর বক্তৃতা ও বাগ্মিতা গণমানুষকে এনে দিয়েছিল ঔপনিবেশিকতার দীর্ঘ জিঞ্জির থেকে চিরমুক্তির স্বপ্ন, তিনি সেই গণমানুষের আকাঙ্ক্ষার সমীকরণটি আপ্ত করতে পারলেন না উপনিবেশ-উত্তর স্বাধীন রাষ্ট্রে। ১৯৭৩ সালের ১ জানুয়ারি, স্বাধীন দেশে রঞ্জিত হলো ঢাকার রাজপথ। ভিয়েতনাম যুদ্ধ ও মার্কিন আগ্রাসনের প্রতিবাদে মিছিল করতে গিয়ে শহীদ হলেন ছাত্র ইউনিয়নের মতিউল-কাদের। ১৯৭৪ সালের ৪ এপ্রিল ঢাকা বিশ্ববিদ্যালয়ের মুহসীন হলে সংঘটিত হলো ছাত্রলীগের ন্যক্কারজনক সাত খুনের ঘটনা। ১৯৭৫ সালের ২ জানুয়ারি স্বাধীন বাংলাদেশে প্রথম ক্রসফায়ারের শিকার হলেন মুক্তিযুদ্ধে অংশ নেওয়া সিরাজ সিকদার। এ ছাড়া সংবিধান কাঁটাছেড়া ও নিত্যনতুন বিধিব্যবস্থার মধ্য দিয়ে বাকশাল প্রবর্তনের ফলস্বরূপ ইতিহাসের ক্রিটিক্যাল বিশ্লেষকদের মত হলো, তাঁর হাতেই সূত্রপাত ঘটেছিল স্বাধীন বাংলাদেশের প্রথম স্বৈরাচারী রাজনৈতিক বন্দোবস্তের। আহমদ ছফার বিখ্যাত গ্রন্থ যদ্যপি আমার গুরু-তে এই বয়ানের যথার্থতা মেলে অধ্যাপক আব্দুর রাজ্জাকের সঙ্গে আলাপচারিতায় (পৃষ্ঠা ৭৩): ‘...নাইন্টিন সিক্সটি নাইন থেইক্যা সেভেন্টি ওয়ানপর্যন্ত সময়ে শেখ সাহেব যারেই স্পর্শ করছেন, তার মধ্যে আগুন জ্বালাইয়া দিছেন। সেভেন্টি টুতে একবার ইউনিভার্সিটির কাজে তাঁর লগে দেখা করতে গেছিলাম। শেখ সাহেব জীবনে অনেক মানুষের লগে মিশছেন ত আদব লেহাজ আছিল খুব ভালো। অনেক খাতির করলেন। কথায়-কথায় আমি জিগাইলাম, আপনের হাতে ত অখন দেশ চালাইবার ভার, আপনে অপজিশনের কী করবেন। অপজিশন ছাড়া দেশ চালাইবেন কেমনে। জওহরলাল নেহেরু ক্ষমতায় বইস্যাই জয়প্রকাশ নারায়ণরে কইলেন, তোমরা অপজিশন পার্টি গইড়্যা তোল। শেখ সাহেব বললেন, আগামী ইলেকশনে অপজিশন পার্টিগুলা মাক্সিমাম পাঁচটার বেশি সীট পাইব না। আমি একটু আহত হইলাম, কইলাম, আপনে অপজিশনরে একশো সিট ছাইড়্যা দেবেন না? শেখ সাহেব হাসলেন। আমি চইল্যা আইলাম। ইতিহাস শেখ সাহেবরে স্টেটসম্যান অইবার একটা সুযোগ দিছিল। তিনি এইডা কামে লাগাইবার পারলেন না।’ মুজিব-উত্তর এ কালের প্রাথমিক মেয়াদ ১৫ বছর (১৯৭৫-১৯৯০)। শেখ মুজিবের চিরবিদায়ের পরপরই হত্যা করা হলো আওয়ামী লীগের জাতীয় চার নেতাকে। অঘটনঘটনপটিয়সী পঁচাত্তরের নভেম্বরে আরও বিশাল পটপরিবর্তন ঘটে গেল। রাজনীতির পাশা খেলার রঙ্গমঞ্চে আবিভূর্ত হলো সেনাশাসন। প্রথমে জিয়াউর রহমান, তাঁর রহস্যজনক হত্যাকাণ্ডের পর মসনদে এলেন হুসেইন মুহম্মদ এরশাদ। এ সময় ‘শিশু’ বাংলাদেশ আরও একটু বয়সী হলো ঠিক, তবে ‘টিনএজ’-এ পৌঁছাতে না পৌঁছাতেই তার বুকে রক্তের বন্যা বয়ে গেল৷ মাত্র ২০ বছর একটি স্বাধীন রাষ্ট্রের জন্য কোনো সময়ই নয়। অথচ পেছনে ফিরে তাকালে দেখা যাবে, এ সময়কালে রীতিমতো তামাশার নরককুণ্ডে পরিণত হয়ে গেছে সার্বভৌম এই রাষ্ট্র। জনতা বনাম ক্ষমতার বাইনারিতে ক্ষমতা হয়েছে নিরঙ্কুশ, আর জনতা হয়েছে ব্রাত্য! কী যে এক বাধার বিন্ধ্যাচল হয়ে উঠেছিল এ রাষ্ট্রব্যবস্থা, তা প্রত্যক্ষদর্শীদের বয়ানে ভালোভাবেই বোঝা যায়। ফলাফল ১৯৮৩ সালের ১৪ ফেব্রুয়ারি জাফর-জয়নাল-দীপালি-কাঞ্চনের লাশ; ১৯৮৪ সালের ২৮ ফেব্রুয়ারি ফুলবাড়িয়ায় ছাত্রদের মিছিলে ‘লেফটেন্যান্ট জেনারেল ট্র্যাক’ (ফরহাদ মজহারের বিখ্যাত কবিতার শিরোনাম) উঠে পিষে ফেলল সেলিম-দেলোয়ারকে। কিন্তু এরশাদ শাহিকে থামানো গেল না। আরও জুলুমবাজ হয়ে উঠল তাঁর শাসিত রাষ্ট্রযন্ত্র। কিন্তু পতন ঘটাতে না পারলেও, এরশাদের আরশ কাঁপিয়ে দিয়েছিল একটি লাশ—নূর হোসেন তাঁর নাম৷ ১৯৮৭ সাল। ছয় মাসব্যাপী সে আন্দোলনের এক পর্যায়ে, ১০ নভেম্বর শহীদ হন ২৪ বছর বয়সী অখ্যাত নূর হোসেন। তাঁর বুকে-পিঠে লেখা ‘স্বৈরাচার নীপাত যাক/ গনতন্ত্র মুক্তি পাক’ (ভুল বানান অক্ষত রাখা হলো) কথামালা তাঁকে অমরত্ব দিয়েছে তাঁর মৃত্যুর পর। তাঁর ‘পোস্টারবয়’ জ্যান্তরূপ (বুকেরটির আলোকচিত্রী দীনু আলম, পিঠেরটির পাভেল রহমান) যে কল্লোল তুলেছিল এই বাংলাদেশে, তা চোখ বন্ধ করে ভাবলে চলে যাওয়া যায় আলবার্তো কোর্দার তোলা সেই ব্যারেটা পরিহিত বিখ্যাত ছবিটির কাছে, যার নাম ‘গেরিলা হিরোয়িকো’, মুখশ্রীতে আর্নেস্ত চে গুয়েভারা। কিন্তু যে সম্মান চে পেয়েছেন বিশ্বব্যাপী, বাংলাদেশে অন্তত কি মৃত্যুর পরে নূর হোসেন তা পেয়েছেন? বরং যে প্রতারণা শহীদ আসাদ কিংবা শহীদ ড. শামসুজ্জোহা কিংবা মুক্তিযুদ্ধের লাখো শহীদের সঙ্গে করা হয়েছে, নূর হোসেনের সঙ্গেও ঠিক সেটিই করা হয়েছে। বাংলাদেশ যে রাজনৈতিক গড্ডলে পতিত হয়েছিল, সেই গড্ডলেই রয়ে গেছে—নূর হোসেনের মহিমান্বিত আত্মাহুতি বাংলাদেশের রাজনৈতিক বন্দোবস্তে পরিবর্তন আনতে পারেনি। অথচ তাঁকে নিয়ে কত শত লেখালেখি হয়েছে, গুণকীর্তন হয়েছে, বীরত্বগাথা রচনা হয়েছে, কিন্তু রাজনীতিকদের কূপমণ্ডূকতায় নূর হোসেনরা বারবার জীবন দিয়েও বদলাতে পারেননি বাংলাদেশকে। তাঁর বীরত্বগাথার প্রসঙ্গ এলেই চলে আসবেন কবি শামসুর রাহমান। তৎকালীন বাংলাদেশের প্রধান এই কবি নূর হোসেনকে কোনো দিন দেখেননি। অথচ তাঁকে নিয়ে তিনি রচনা করেছিলেন তিনটি কবিতা, ‘বুক তার বাংলাদেশের হৃদয়’; ‘একজন শহীদের মা বলছেন’; এবং ‘আলো-ঝরানো ডানা’। এর মধ্যে ‘বুক তার বাংলাদেশের হৃদয়’ কবিতাটি সন্দেহাতীত অমরত্ব পেয়ে গেছে, যেটি পরে নামলিপি হয়ে ওঠে তাঁর একটি কাব্যগ্রন্থের। সেই কবিতায় শামসুর রাহমান লিখলেন: ‘উদোম শরীরে নেমে আসে রাজপথে, বুকে পিঠে রৌদ্রের অক্ষরে লেখা অনন্য শ্লোগান, বীরের মুদ্রায় হাঁটে মিছিলের পুরোভাগে এবং হঠাৎ শহরে টহলদার ঝাঁক ঝাঁক বন্দুকের সীসা নূর হোসেনের বুক নয় বাংলাদেশের হৃদয় ফুটো ক’রে দেয়;...’ শামসুর রাহমানের উল্লিখিত এ তিন কবিতা, তৎকালীন সাপ্তাহিক একতার সম্পাদক মতিউর রহমানের বিভিন্ন পত্রিকায় প্রকাশিত পাঁচটি নিবন্ধ-প্রতিবেদন ও শিল্পী কাইয়ুম চৌধুরীর অলংকরণ মলাটবদ্ধ হয়ে প্রকাশিত হয় শহীদ নূর হোসেন নামক এক নাতিদীর্ঘ গ্রন্থ (প্রথম প্রকাশ: ফেব্রুয়ারি ১৯৯০, জ্ঞান প্রকাশনী, ঢাকা; প্রথম প্রথমা সংস্করণ: নভেম্বর ২০১৩)। এই গ্রন্থে নূর হোসেনকে যতটা না, তার চেয়েও বেশি আবিষ্কার করা যায় তাঁর পরিবারকে, বিশেষত তাঁর পিতাকে। নূর হোসেন নিহত হওয়ার মাত্র কয়েক দিন পর লেখক মতিউর রহমানের সঙ্গে ঘটনাচক্রে বেবিট্যাক্সিতে পরিচিত হওয়া নূর হোসেনের পিতা মজিবুর রহমানের যে অনালোকিত দিকগুলো উঠে এসেছে, তা যেকোনো মানুষকে বেদনাবিধুর করবে, একই সঙ্গে করবে স্বপ্নালু ও প্রত্যাশাপিপাসু। কী দুর্দান্ত রাজনৈতিক প্রজ্ঞা ও আত্মমর্যাদাবোধ একজন সাধারণ খেটে খাওয়া মানুষের! নূর হোসেন নিহত হওয়ার মাত্র তিন মাসের মাথায় মতিউর রহমানকে তাঁর পিতা বলেছিলেন, ‘আমি কোনো সাহায্য চাই না। আমি চাই ২২ দলের মধ্যে ঐক্য থাকুক। এর জন্য আমি সব সময় দোয়া করি। প্রতিটি দলই আমার দল। আমার পার্টি বলে কোনো কথা নেই। ভাগাভাগি নেই৷ আমার ছেলে গণতন্ত্রের জন্য রক্ত দিয়েছে, অন্য আরও পিতামা-তার ছেলেরাও শহীদ হয়েছে। তারা গণতন্ত্রের জন্য প্রাণ দিয়েছে। গণতন্ত্র আসুক এ দেশে। মঙ্গল হোক মানুষের। এটাই আমার কামনা।’ (৩১ জানুয়ারি ১৯৮৮, দৈনিক সংবাদ) স্বৈরাচার এরশাদের দীর্ঘ প্রায় সাড়ে আট বছরের শাসনের যবনিকাপাত ঘটেছিল সাতাশির চেয়েও কমজোরি এক গণ-আন্দোলনের মুখে, ১৯৯০ সালের ৬ ডিসেম্বর, আওয়ামী লীগের সাধারণ কর্মী নূর হোসেন শহীদ হওয়ারও তিন বছর পর। এরপর দেশে ‘নির্বাচনী গণতন্ত্র’ এল। কিন্তু মজিবুর রহমানের আশা চূর্ণ করে ২২ দল ছিন্নবিচ্ছিন্ন হয়ে গেল নির্বাচনী লড়াইয়ের নামে। নতুন যে রাজনৈতিক বন্দোবস্তের আকাঙ্ক্ষা তৈরি হয়েছিল, তা রাজনীতিকদের অবিমৃশ্যতায় তাৎপর্যহীন হয়ে গেল। তারই প্রতিফলন দেখতে হলো ২০২৪ সালে। নূর হোসেনের রক্তের সঙ্গে বেইমানি করে বসল তাঁরই পার্টি আওয়ামী লীগ। তিনটি জনবিচ্ছিন্ন নির্বাচনের মধ্য দিয়ে যে কর্তৃত্ববাদী ফ্যাসিস্ট রাজনৈতিক ব্যবস্থা শেখ হাসিনা কায়েম করেছিলেন, তার চূড়ান্ত মূল্য শুধু তাঁদেরই দিতে হলো না, দিতে হলো বাংলাদেশকেই। এর কী জবাব তাঁরা দেবেন নূর হোসেনের কাছে? যুগে যুগে এ দেশে গণ-আন্দোলনের নায়ক বদলেছে। স্বাধীনতার আগে গণ-অভ্যুত্থানের প্রতীক ছিলেন শহীদ আসাদ। স্বাধীন বাংলাদেশের ইতিহাসে দীর্ঘতম (৬ মাস) গণ-আন্দোলন এবং পরবর্তী সময়ে ঘটা নব্বইয়ের শিক্ষার্থী গণ-অভ্যুত্থানের প্রতীক হয়ে উঠেছিলেন পুরান ঢাকার বনগ্রামের নূর হোসেন। অন্যদিকে বাংলাদেশের ইতিহাসেই অভূতপূর্ব ও সবচেয়ে শক্তিশালী শিক্ষার্থী-গণ-অভ্যুত্থান তথা ‘জুলাই জাগরণের’ প্রতীক রংপুরের আবু সাঈদ। নিঃসন্দেহে, মৃত্যুর আগে নূর হোসেনের লড়াই আর সাঈদের লড়াই এক ছিল না। নূর হোসেনের দাবিটি ছিল স্পষ্ট ও সুদৃঢ়। তিনি জানতেন, তাঁর চাওয়া স্বৈরাচারের পতনের মধ্য দিয়ে গণতন্ত্র পুনরুদ্ধার। আকাঙ্ক্ষার সঙ্গে বেশভূষার সম্মিলন—এ কারণেই তাঁর মৃত্যুর ঘটনা সারা দুনিয়াতেই আলোড়ন ফেলে দিয়েছিল। সাঈদ শহীদ হন ১৬ জুলাই। ডানা মেলা পাখির মতো দুই হাত প্রশস্ত করে বুক পেতে ঘাতকের সামনে দাঁড়ানোর তাঁর দুঃসাহসিক মৃত্যুদৃশ্য লাইভ কিংবা ধারণকৃত ভিডিওর মাধ্যমে দেখা গেছে। ইন্টারনেটের যুগে মুহূর্তেই ছড়িয়ে গেছে এ দৃশ্য দুনিয়াব্যাপী। কিন্তু তখনো সাঈদ বা সাঈদদের আকাঙ্ক্ষার মধ্যে গণতন্ত্র পুনরুদ্ধার ছিল না, তখনো তা কোটা সংস্কার বা বড়জোর বৈষম্যবিরোধিতার মধ্যেই সীমাবদ্ধ ছিল। অথচ তাঁর মৃত্যুই পুরো আন্দোলনের মোড় ঘুরিয়ে দিয়েছিল, আন্দোলনকে করে তুলেছিল আরও আগুয়ান, বেগবান ও জনসম্পৃক্ত। সেখান থেকে মাত্র ২০ দিনের মাথায় দুনিয়ার দীর্ঘতম জুলাইয়ের পরিসমাপ্তি এবং স্বৈরতন্ত্রের পতন। আবারও, আবারও একটি নতুন সম্ভাবনা এবং চির আকাঙ্ক্ষিত নতুন রাজনৈতিক বন্দোবস্তের সামনে বাংলাদেশ৷ ‘জনগণের অভিপ্রায়ের অভিব্যক্তি’র যে প্রসঙ্গ স্বাধীন দেশের নয়া সংবিধানের প্রস্তাবনায় লিপিবদ্ধ হয়েছিল, তা কেতাবসর্বস্ব রয়ে গেছে গত ৫৩ বছরে। মহান মুক্তিযুদ্ধের মধ্য দিয়ে সৃষ্ট যে সর্বপ্লাবী জনজাগরণ, তার প্রতিও সুবিচার হয়নি। উল্টো বারবার রাজপথ রঞ্জিত রক্তের সঙ্গে চরম অবিচার করা হয়েছে। এবারের লড়াইয়ে সাঈদের মতো প্রাণ দিয়েছেন আরো হাজারো মানুষ। নূর হোসেন তো আজকের তারিখে পরাভূত বীর। তেতো হলেও সত্য, তিনি জিতে গেলে সাঈদদের মরতে হতো না। বাংলাদেশ কি আবারও শহীদের আত্মদানের সঙ্গে প্রতারণা করবে? আসবে কি প্রকৃত জনগণতন্ত্র? ●ড. সৌমিত জয়দ্বীপ, সহকারী অধ্যাপক, স্কুল অব জেনারেল এডুকেশন, ব্র্যাক বিশ্ববিদ্যালয়"
  },
  {
    "date_published": "2024-11-10T11:14:47",
    "date_modified": "2024-11-10T11:14:47",
    "author": "প্রতিনিধি",
    "category": "জেলা",
    "tag": [
      "নিহত",
      "নিরাপদ সড়ক",
      "গাজীপুর",
      "সড়ক দুর্ঘটনা",
      "ঢাকা বিভাগ"
    ],
    "title": "বন্ধুকে বিমানবন্দরে বিদায় জানিয়ে বাড়ি ফেরার পথে তিন বন্ধু নিহত",
    "url": "https://www.prothomalo.com/bangladesh/district/4393eyfew4",
    "content": "কুয়েতগামী বন্ধুকে ঢাকার হজরত শাহজালাল আন্তর্জাতিক বিমানবন্দরে নামিয়ে দিয়ে ফেরার পথে সড়ক দুর্ঘটনায় অন্য তিন বন্ধু নিহত হয়েছেন। বাসের সঙ্গে তাঁদের বহনকারী প্রাইভেট কারের সংঘর্ষ হয়। ঢাকা–টাঙ্গাইল মহাসড়কে গাজীপুরের কালিয়াকৈর উপজেলার সূত্রাপুর এলাকায় গতকাল শনিবার দিবাগত রাত সাড়ে তিনটার দিকে এ দুর্ঘটনা ঘটে। নিহত তিনজন হলেন টাঙ্গাইলের মধুপুর উপজেলার চাকন্ড বীরেরবাড়ী এলাকার মুসলেম উদ্দিন (৩০), সখীপুর উপজেলার আনধি এলাকার নাসির উদ্দিন (৩২) ও একই গ্রামের জুয়েল মিয়া (৩২)। এ ছাড়া এই দুর্ঘটনায় গুরুতর আহত হয়ে ঢাকা মেডিকেল কলেজ হাসপাতালে ভর্তি আছেন আজিজুল হক (৩০)। স্বজন ও হাইওয়ে পুলিশ জানায়, টাঙ্গাইলের সখীপুর উপজেলার বাসিন্দা মো. মামুন কুয়েত যাওয়ার উদ্দেশ্যে গতকাল সন্ধ্যা ৭টার দিকে একটি প্রাইভেট কার ভাড়া করে ঢাকার উদ্দেশে রওনা দেন। গাড়িতে চালকের সঙ্গে মামুনের তিন বন্ধু ছিলেন। মামুনকে রাতে বিমানবন্দরে নামিয়ে দিয়ে তাঁরা বাড়ি ফিরে আসছিলেন। পথে কালিয়াকৈরের সূত্রাপুর এলাকায় একটি সিএনজি স্টেশন থেকে গাড়িতে গ্যাস ভরা হয়। সেখান থেকে প্রাইভেট কারটি মহাসড়কে উঠতে গেলে বিপরীত দিক থেকে আসা আল বারাকা পরিবহনের যাত্রীবাহী বাসের সঙ্গে সেটির সংঘর্ষ হয়। এ সময় ঘটনাস্থলে তিন বন্ধুর মৃত্যু হয়। হাইওয়ে পুলিশ জানায়, ঘটনার পর স্থানীয় লোকজন বাসটিকে আটক করতে পারলেও চালক ও সহযোগীরা দৌড়ে পালিয়ে যান। খবর পেয়ে হাইওয়ে পুলিশ রাতেই লাশ তিনটি উদ্ধার করে নাওজোর হাইওয়ে থানার নিয়ে যায়। পরে স্বজনেরা এলে সকাল সাড়ে ৯টার দিকে লাশ তিনটি হস্তান্তর করা হয়। নাওজোর হাইওয়ে থানার উপপরিদর্শক (এসআই) শহিদুল ইসলাম দুর্ঘটনায় তিনজনের মৃত্যুর খবরের সত্যতা নিশ্চিত করেছেন।"
  },
  {
    "date_published": "2024-11-10T11:08:37",
    "date_modified": "2024-11-10T11:08:37",
    "author": "রয়টার্স",
    "category": "যুক্তরাষ্ট্র",
    "tag": [
      "ভাইরাস",
      "বার্ড ফ্লু",
      "কানাডা",
      "রোগ"
    ],
    "title": "কানাডায় প্রথম এইচ৫ বার্ড ফ্লু আক্রান্ত রোগী শনাক্ত",
    "url": "https://www.prothomalo.com/world/usa/aun52cm513",
    "content": "কানাডার ব্রিটিশ কলাম্বিয়া প্রদেশে গতকাল শনিবার প্রথমবারের মতো এক ব্যক্তির শরীরে এইচ৫ বার্ড ফ্লুর সংক্রমণ ধরা পড়েছে। প্রদেশটির কর্তৃপক্ষ এক বিবৃতিতে বলেছে, কিশোর বয়সী সন্দেহভাজন এ রোগীকে একটি শিশু হাসপাতালে চিকিৎসা দেওয়া হচ্ছে। কর্তৃপক্ষ বলেছে, প্রদেশটিতে এ পর্যন্ত আর কোনো এইচ৫ বার্ড ফ্লু আক্রান্ত রোগী শনাক্ত হননি। শনাক্ত হওয়া রোগী ‘খুব সম্ভবত’ কোনো পশু বা পাখির মাধ্যমে এ ভাইরাসে সংক্রমিত হয়েছে। সংক্রমণের উৎস ও সংশ্লিষ্ট রোগীর সংস্পর্শে কেউ এসেছেন কি না, সেসব বিষয়ে তদন্ত চলছে। এ বিষয়ে ব্রিটিশ কলাম্বিয়া প্রদেশের শীর্ষস্থানীয় চিকিৎসকদের একজন বনি হেনরি এক বিবৃতিতে বলেন, ‘এটি একটি বিরল ঘটনা। ব্রিটিশ কলাম্বিয়া প্রদেশ বা পুরো কানাডায় এইচ৫ বার্ড ফ্লুতে কারও আক্রান্ত হওয়ার ঘটনা এটিই প্রথম। কানাডার বাইরে যুক্তরাষ্ট্র ও অন্যান্য দেশে খুব অল্পসংখ্যক এমন রোগী শনাক্ত হয়েছেন।’ বনি হেনরি বলেন, ‘আর এ কারণেই ব্রিটিশ কলাম্বিয়ায় এ রোগের সংক্রমণ উৎস উদ্‌ঘাটনে পুঙ্খানুপুঙ্খ তদন্ত চালাচ্ছি আমরা।’"
  },
  {
    "date_published": "2024-11-10T10:28:14",
    "date_modified": "2024-11-10T10:28:14",
    "author": "নিজস্ব প্রতিবেদক",
    "category": "পরিবেশ",
    "tag": [
      "বায়ুদূষণ",
      "রাজধানী",
      "পরিবেশ"
    ],
    "title": "আজ ঢাকার বায়ুর মান মাঝারি",
    "url": "https://www.prothomalo.com/bangladesh/environment/zy1b6ahrh8",
    "content": "আজ রোববার সপ্তাহের প্রথম কর্মদিবসে রাজধানীতে বায়ুর মান মাঝারি। আজ সকাল ৯টার দিকে রাজধানীর বায়ুর মানসূচকে স্কোর ৮৭। বিশ্বের ১২১টি শহরের মধ্যে ঢাকার অবস্থান ৩৮তম। বায়ুদূষণের পরিস্থিতি নিয়মিত তুলে ধরে সুইজারল্যান্ডভিত্তিক প্রতিষ্ঠান আইকিউএয়ার। বাতাসের মান নিয়ে তৈরি করা এই লাইভ বা তাৎক্ষণিক সূচক একটি নির্দিষ্ট শহরের বাতাস কতটা নির্মল বা দূষিত, সে সম্পর্কে মানুষকে তথ্য দেয় ও সতর্ক করে। আজ সকাল ৯টার দিকে বায়ুদূষণে প্রথম অবস্থানে ছিল পাকিস্তানের লাহোর, স্কোর ছিল ৭৫৩। দ্বিতীয় স্থানে থাকা ভারতের দিল্লির স্কোর ২৫৭। ঢাকার বায়ু আজ অস্বাস্থ্যকর। আজ ঢাকা ও আশপাশের যে তিন অঞ্চলের দূষণ পরিস্থিতি অপেক্ষাকৃত বেশি খারাপ, সেগুলোর মধ্যে আছে সাভারের হেমায়েতপুর, গুলশান-২–এর রব ভবন ও মহাখালীর আইসিডিডিআরবি ভবন এলাকা। ঢাকার বায়ুদূষণের প্রধান উপাদান হলো বাতাসে অতিক্ষুদ্র বস্তুকণা বা পিএম ২.৫-এর উপস্থিতি। আজ ঢাকার বাতাসে এর উপস্থিতি বিশ্ব স্বাস্থ্য সংস্থার (ডব্লিউএইচও) মানমাত্রার চেয়ে ৬ শতাংশ বেশি। এ পরিস্থিতিতে আইকিউএয়ারের পরামর্শ, ঘরের বাইরে গেলে সংবেদনশীল গোষ্ঠীর মানুষদের মাস্ক পরতে হবে। এই গোষ্ঠীর মধ্যে আছে বয়স্ক, অসুস্থ, শিশু ও অন্তঃসত্ত্বা নারী। তাঁদের খোলা স্থানে ব্যায়াম যতটা সম্ভব এড়াতে হবে। আরও একটি পরামর্শ হলো, ঘরের জানালা বন্ধ রাখতে হবে।"
  },
  {
    "date_published": "2024-11-10T10:00:00",
    "date_modified": "2024-11-10T10:00:00",
    "author": null,
    "category": "বলিউড",
    "tag": [
      "অভিনয় শিল্পী",
      "দক্ষিণী সিনেমা",
      "জয়া আহসান"
    ],
    "title": "জয়াকে নিয়ে কী বললেন আলোচিত দক্ষিণি অভিনেত্রী",
    "url": "https://www.prothomalo.com/entertainment/bollywood/n7lkduegdz",
    "content": "স্বভাবতই ‘থাঙ্গালান’ দিয়েই শুরু হলো আলাপ। ছবিতে তিনি একেবারেই গ্ল্যামারহীন। ‘গ্ল্যামার চরিত্রে অভিনয় না করলেও এখানে আমার মেকআপ করতে অনেক বেশি সময় লেগেছে। রোজ আমার প্রায় আড়াই ঘণ্টা মেকআপের পেছনে যেত। চড়া রোদের মধ্যে শুটিং হতো। একদিন পরিচালক বেলা দুইটার সময় আমাদের কৃষিকাজ করতে বলেছিলেন। তাপে আমরা ঝলসে যেতাম। আসলে পরিচালক এটাই চেয়েছিলেন। ছবিতে আমাকে গ্ল্যামারাস লুকে দেখা যায়নি। তবে এই লুক আমার দারুণ ভালো লেগেছিল। আসলে আমি নিজেকে যেকোনো রূপেই ভালোবাসি,’ সশব্দে হেসে বলেন পার্বতী। এ ছবির প্রসঙ্গ ধরেই উঠে আসে দক্ষিণি সুপারস্টার চিয়ান বিক্রমের কথা। পার্বতী জানান, ‘তঙ্গালান’ শব্দের অর্থ নেতা, আর চিয়ান বিক্রম প্রকৃতই একজন নেতা। অভিনেত্রী ভাষ্যে, ‘সেটে নেতার মতোই আমাদের আগলে রাখতেন বিক্রম। এমনকি আমরা খাওয়াদাওয়া করেছি কি না, সে বিষয়েও নজর থাকত। প্রচণ্ড গরমের মধ্যে শুটিং মোটেও সহজ ছিল না। তাই বিক্রম সেটের পরিবেশ সব সময় হাসিখুশি রাখার চেষ্টা করতেন। তিনি শুধু অভিনেতা হিসেবেই তুখোড় নন, মানুষ হিসেবেও ভালো। শুটিং চলাকালীন বিক্রমের সঙ্গে হাত মেলালেই কমরকট নামের এক স্থানীয় টফি পাওয়া যেত। তিনি সেটা এমনভাবে হাতে দিতেন, তখন টের পাওয়া যেত না!’ দক্ষিণের দাপুটে অভিনেত্রী হলেও হাতে গোনা বলিউড ছবিতে পার্বতীকে দেখা গেছে। ইরফান খানের সঙ্গে ‘করিব করিব সিঙ্গেল’-এ শেষ তাঁকে বড় পর্দার হিন্দি ছবিতে দেখা গেছে। এরপর করেছেন জিফাইভের ‘কড়ক সিং’। হিন্দি ছবিতে কেন দেখা যায় না? অভিমান নিয়ে পার্বতী বলেন, ‘আমি বলিউড থেকে ডাক পাই না। আমি তো হিন্দি ছবি করতে চাই। কিন্তু আমাকে না ডাকলে আমি কী–ইবা করতে পারি। দক্ষিণি শিল্পীদের হিন্দি নিয়ে সমস্যা থাকে। কিন্তু আমি দক্ষিণি ভাষার আগে হিন্দি লিখতে-পড়তে শিখেছি। বাবা আর্মিতে ছিলেন। ক্যান্টনমেন্টে প্রচুর উত্তর ভারতীয় থাকতেন। বন্ধুদের মধ্যেই অনেক উত্তর ভারতীয় ছিল। ওদের সঙ্গে হিন্দিতে কথা বলেছি।’ ‘করিব করিব সিঙ্গেল’ ছবিটি পার্বতীর হৃদয়ে বিশেষ স্থান নিয়ে আছে। তিনি বলেন, এই ছবি থেকে সবচেয়ে বড় প্রাপ্তি ইরফান খানের সঙ্গে অভিনয়। অভিনেত্রী বলেন, ‘ইরফান আর বিক্রমের মধ্যে সবচেয়ে বড় মিল, দুজনই উদার মনের। আপনি তাঁদের ব্যাপারে কী বললেন বা কী দিলেন, এসব তাঁরা মনে রাখেন না। আমি যেহেতু দক্ষিণ থেকে এসেছিলাম, ইরফান আমাকে সব দিক থেকে সাহায্য করতেন। তাঁর সঙ্গে কাজ করার অভিজ্ঞতা দুর্দান্ত।’ ‘কড়ক সিং’ ছবিতে পার্বতী ছাড়া ছিলেন বাংলাদেশের অভিনেত্রী জয়া আহসান। জয়ার প্রসঙ্গ উঠতেই পার্বতী উচ্ছ্বাসের সঙ্গে বলেন, ‘জয়া অভিনেত্রী হিসেবে তুখোড়। আমরা ভালো সময় কাটিয়েছিলাম। ভবিষ্যতে জয়ার সঙ্গে আরও কাজ করার ইচ্ছে আছে।’ মালয়ালম ইন্ডাস্ট্রিতে যৌন হয়রানির অনেক ঘটনা সম্প্রতি প্রকাশ্যে এসেছে। এ প্রসঙ্গে পার্বতী বলেন, ‘বিষয়টি অত্যন্ত সংবেদনশীল। এত কম সময়ে এমন একটা বিষয় নিয়ে কথা বলা সম্ভব নয়। সব ক্ষেত্রে নারীদের শোষণ করা হচ্ছে। শুধু মালয়ালম ইন্ডাস্ট্রি নয়, সর্বত্র জঞ্জালে ভরে গেছে। এই জঞ্জাল আমাদেরকেই নিজের হাতে সাফ করতে হবে।’"
  },
  {
    "date_published": "2024-11-10T09:47:13",
    "date_modified": "2024-11-10T09:47:13",
    "author": "তথ্যসূত্র:",
    "category": "এশিয়া",
    "tag": [
      "ভিয়েতনাম",
      "এশিয়া",
      "বিচিত্র"
    ],
    "title": "নিজের ভেবে অন্যের সন্তান লালন",
    "url": "https://www.prothomalo.com/world/asia/67htfdcql9",
    "content": "কন্যাসন্তানের সুন্দর চেহারা দেখে ভিয়েতনামি বাবা কোনোভাবে মেলাতে পারছিলেন না। মা–বাবা কারও সঙ্গে তার চেহারার মিল নেই। এতে সন্দেহপ্রবণ হয়ে ওঠেন বাবা। তিনি কন্যার আর তাঁর ডিএনএ পরীক্ষা করান। তাতে দেখা যায়, সত্যিই তিনি এই কন্যার বাবা নন। ওই ব্যক্তির নাম প্রকাশ করা হয়নি। একসময় কাজের খাতিরে স্ত্রী হং আর শিশুকন্যা ল্যানকে নিয়ে ভিয়েতনামের দক্ষিণের শহর হো চি মিনে বসবাস শুরু করেন ওই ব্যক্তি। শিশুকন্যার বয়স তখন ছিল মাত্র তিন বছর। কন্যাশিশু ধীর ধীরে বড় হতে থাকে। একসময় যখন বুঝতে পারেন, এই সন্তান তাঁর নয়; তখন স্ত্রী ও সন্তানের সঙ্গে ওই ব্যক্তির দূরত্ব তৈরি হতে থাকে। তিনি প্রায়ই বাসায় আসতেন মাতাল হয়ে। এক রাতে মাতাল অবস্থায় বাসায় ফিরে ওই ব্যক্তি স্ত্রীর মুখোমুখি হন। তিনি তাঁকে ডিএনএ পরীক্ষার কথা জানান। স্ত্রীর সঙ্গে অন্য কারও সম্পর্ক আছে বলেও তিনি অভিযোগ তোলেন। স্বামীর এমন কঠিন সত্য আর অভিযোগ মেনে নিতে পারেননি স্ত্রী। রাগে–ক্ষোভে তিনি সন্তানকে নিয়ে বাড়ি থেকে চলে যান। এই দম্পতির সন্তানকে তখন অন্য একটি বিদ্যালয়ে ভর্তি করতে হয়। সেখানেই বেরিয়ে আসে আসল সত্য। সেখানে ওই মা আর তাঁর মেয়ে অন্য এক মেয়ের দেখা পান। বিদ্যালয়ে শিশু ল্যানের সঙ্গে আরেকটি কন্যাশিশুর বন্ধুত্ব গড়ে ওঠে। তার জন্মতারিখ আর ল্যানের জন্মতারিখ একই। আবার দুজনের জন্মও একই হাসপাতালে। একই দিনে জন্মতারিখ হওয়ায় দুজনের যৌথভাবে জন্মদিনের আয়োজন করা হয়। সেখানে ওই মেয়ের মা ল্যানকে দেখে স্তম্ভিত হয়ে যান। ল্যানের সঙ্গে তাঁর তরুণ বয়সের চেহারার অনেক মিল। ওই মেয়েটির মায়ের অনুরোধে ল্যানের মা হং ডিএনএ পরীক্ষা করাতে রাজি হন। সেই ডিএনএ পরীক্ষায় ধরা পড়ে, জন্মের সময় হাসপাতালেই দুই শিশু অদল–বদল হয়ে গেছে। হাসপাতালের কর্মীদের অবহেলায় নাকি অন্য কোনো কারণে হলো, সেটা অবশ্য এখনো পরিষ্কার নয়। এখন দুই পরিবার নিয়মিত একসঙ্গে সময় কাটায়। দুই পরিবারই একমত হয়েছে, দুই কন্যাসন্তান আরও বড় হলে যথাসময়ে তাদের আসল সত্য জানানো হবে। হাসপাতাল কর্তৃপক্ষের বিরুদ্ধে দুই পরিবার কোনো আইনি ব্যবস্থা নেবে কি না, তা এখনো পরিষ্কার নয়।"
  },
  {
    "date_published": "2024-11-10T09:10:00",
    "date_modified": "2024-11-10T09:10:00",
    "author": null,
    "category": "সম্পাদকীয়",
    "tag": [],
    "title": "মামলাগুলো দ্রুত প্রত্যাহার করা হোক",
    "url": "https://www.prothomalo.com/opinion/editorial/placl7l48c",
    "content": "বিতর্কিত সাইবার নিরাপত্তা আইন বাতিল করার বিষয়ে গত বৃহস্পতিবার উপদেষ্টা পরিষদ যে নীতিগত সিদ্ধান্ত নিয়েছে, আমরা সেটিকে স্বাগত জানাই। মন্ত্রিপরিষদ বিভাগ জানিয়েছে, উপদেষ্টা পরিষদের বৈঠকে সাইবার নিরাপত্তা আইন (রহিতকরণ) অধ্যাদেশ-২০২৪ এর খসড়া নীতিগত অনুমোদন দেওয়া হয়েছে। আইন মন্ত্রণালয়ের আইনি যাচাই (ভেটিং) শেষে চূড়ান্ত অনুমোদনের জন্য আবার উপদেষ্টা পরিষদের বৈঠকে উপস্থাপন করা হবে। গত আওয়ামী লীগ সরকারের আমলে ২০২৩ সালে যখন সাইবার নিরাপত্তা আইন প্রণীত হয়, তখনই আমরা এর বিরোধিতা করেছিলাম। আমরা এ–ও বলেছিলাম, ব্যাপকভাবে সমালোচিত ডিজিটাল নিরাপত্তা আইন বাতিল করে সরকার সাইবার নিরাপত্তা আইন নামে যে আইন দেশবাসীর ওপর চাপিয়ে দিয়েছে, সেটাও নিবর্তনমূলক। বিশেষ করে এই আইনে এমন সব ধারা ছিল, যাতে সরকার যঁাকেই দেশবিরোধী মনে করত, তাঁকে গ্রেপ্তারের পাশাপাশি তাঁর কার্যালয়ে তল্লাশি ও ডিভাইস জব্দ করতে পারত। এর জন্য তথ্যপ্রমাণের প্রয়োজন হতো না। এই আইনের কারণ হিসেবে ডিজিটাল মাধ্যমে অপরাধ নিয়ন্ত্রণের কথা বলা হলেও, ভিন্নমত ও সংবাদমাধ্যমের কণ্ঠরোধই ছিল আসল উদ্দেশ্য। গত ৩০ সেপ্টেম্বর আইন মন্ত্রণালয়ের দেওয়া তথ্যে জানা যায়, তথ্য ও যোগাযোগপ্রযুক্তি আইন, ২০০৬; ডিজিটাল নিরাপত্তা আইন, ২০১৮ এবং সাইবার নিরাপত্তা আইন, ২০২৩-এর অধীন গত আগস্ট পর্যন্ত দেশের ৮টি সাইবার ট্রাইব্যুনালে মোট ৫ হাজার ৮১৮টি মামলা চলমান। বর্তমানে স্পিচ অফেন্স-সম্পর্কিত মোট ১ হাজার ৩৪০টি মামলা চলমান, যার মধ্যে ৪৬১টি মামলা তদন্তকারী সংস্থার কাছে তদন্তাধীন। ৮৭৯টি মামলা দেশের ৮টি সাইবার ট্রাইব্যুনালে বিচারাধীন। উল্লেখ করা প্রয়োজন যে সাবেক আইনমন্ত্রী আনিসুল হকের দেওয়া তথ্য অনুযায়ী ডিজিটাল নিরাপত্তা আইনে সাত হাজারের বেশি মামলা হয়েছিল, যার মধ্যে নিষ্পত্তি হয়েছে মাত্র ২ শতাংশ। এতে প্রমাণিত হয়, বেশির ভাগ মামলা ছিল রাজনৈতিক উদ্দেশ্যপ্রণোদিত। ছাত্র–জনতার অভ্যুত্থানের মধ্য দিয়ে আসা অন্তর্বর্তী সরকার দায়িত্ব নেওয়ার পর সংবাদমাধ্যমসহ বিভিন্ন শ্রেণি ও পেশার মানুষের পক্ষ থেকে সাইবার নিরাপত্তা আইন বাতিলের জোর দাবি ওঠে। গত ৩ অক্টোবর ঢাকায় এক অনুষ্ঠানে আইন উপদেষ্টা আসিফ নজরুল বলেছিলেন, ‘অবশ্যই সাইবার নিরাপত্তা আইন বাতিল করা উচিত। সেদিকেই যাব। আলটিমেট এটা বাতিল হবে।’ গত সপ্তাহে তথ্য ও সম্প্রচার মন্ত্রণালয়ের উপদেষ্টা মো. নাহিদ ইসলাম আশ্বাস দেন, এ সপ্তাহে এই আইন বাতিল হচ্ছে। অন্তর্বর্তী সরকার ইতিমধ্যে সাইবার নিরাপত্তা আইনে দায়ের হওয়া স্পিচ অফেন্স-সম্পর্কিত মামলাগুলো (মুক্ত মতপ্রকাশের কারণে মামলা) প্রত্যাহারের সিদ্ধান্ত নিয়েছে। এ ছাড়া এসব মামলায় কেউ গ্রেপ্তার থাকলে তিনি আইনি প্রক্রিয়ার মাধ্যমে তাৎক্ষণিকভাবে মুক্তি পাবেন বলেও জানানো হয়েছে। সাইবার নিরাপত্তা আইনে দায়ের করা মামলাগুলোকে ‘স্পিচ অফেন্স’ এবং কম্পিউটার হ্যাকিং বা অন্য কোনো ডিজিটাল ডিভাইসের মাধ্যমে জালিয়াতিকে ‘কম্পিউটার অফেন্স’ হিসেবে চিহ্নিত করা হয়েছে। স্পিচ অফেন্স-সম্পর্কিত মামলাগুলোর মধ্যে তথ্য ও যোগাযোগপ্রযুক্তি আইনের অধীন ২৭৯টি, ডিজিটাল নিরাপত্তা আইনের অধীন ৭৮৬টি এবং সাইবার নিরাপত্তা আইনের অধীন ২৭৫টি মামলা চলমান আছে। রাজনৈতিক নেতাদের মতো অন্তর্বর্তী সরকারের উপদেষ্টারা যে ফাঁকা আওয়াজ দেননি, উপদেষ্টা পরিষদের নীতিগত সিদ্ধান্তই তার প্রমাণ। ক্ষমতা গ্রহণের তিন মাসের মধ্যে তাঁরা এ রকম একটি সিদ্ধান্ত নিতে পেরেছেন, এ জন্য ধন্যবাদ জানাই। একই সঙ্গে আমাদের দাবি থাকবে ডিজিটাল নিরাপত্তা আইন ও সাইবার নিরাপত্তা আইনের অধীনে যেসব মামলা বিচারাধীন, (অন্তত বাক্‌স্বাধীনতাসংক্রান্ত) সেগুলো পরীক্ষা–নিরীক্ষাপূর্বক দ্রুত প্রত্যাহারের ব্যবস্থা করা হোক।"
  },
  {
    "date_published": "2024-11-10T09:30:00",
    "date_modified": "2024-11-10T09:30:00",
    "author": "প্রতিনিধি",
    "category": "জেলা",
    "tag": [
      "কলাপাড়া",
      "মাছ চাষ",
      "পটুয়াখালী",
      "বরিশাল বিভাগ",
      "গবেষণা"
    ],
    "title": "উপকূলে কৃত্রিম খাদ্যে কোরাল মাছ চাষে আগ্রহ বাড়ছে চাষিদের",
    "url": "https://www.prothomalo.com/bangladesh/district/e3256lxin1",
    "content": "আনোয়ার হোসেনের ৩০ শতকের পুকুরটি সারা বছর পতিত পড়ে থাকত। লবণাক্ততার কারণে মাছ চাষে আগ্রহ হারিয়ে ফেলেছিলেন তিনি। সেই পতিত পুকুরে কৃত্রিম খাদ্যের মাধ্যমে কোরাল মাছ চাষ করে সফলতা পেয়েছেন আনোয়ার। এক বছরেই পাঁচ গ্রাম ওজনের কোরালের পোনা দুই থেকে সাড়ে তিন কেজি ওজনের হয়েছে। আনোয়ার হোসেনের (৫৫) বাড়ি পটুয়াখালীর কলাপাড়া উপজেলার লতাচাপলী ইউনিয়নের মাইটভাঙ্গা গ্রামে। কৃত্রিম খাদ্যের মাধ্যমে কোরাল মাছ চাষে তাঁর সফলতা দেখে এলাকার অন্য মাছচাষিদের মধ্যেও আগ্রহ বেড়েছে। পটুয়াখালী বিজ্ঞান ও প্রযুক্তি বিশ্ববিদ্যালয়ের অ্যাকুয়াকালচার বিভাগের শিক্ষকেরা গবেষণা করে উপকূলীয় এলাকায় কৃত্রিম খাদ্যে কোরাল মাছ চাষের সম্ভাবনার নতুন দ্বার উন্মোচন করেন। গত বুধবার আনোয়ার হোসেনের বাড়িতে গিয়ে তাঁর সঙ্গে কথা হয়। তিনি জানালেন, লবণাক্ততার কারণে পুকুরটি মাছ চাষের আওতায় আনা যায়নি। এক বছর আগে বিশ্ববিদ্যালয়ের শিক্ষকেরা পরীক্ষামূলকভাবে তাঁর পুকুরে কোরাল মাছ চাষের কথা বললে রাজি হয়ে যান। পুকুরে মোট ৭০০ পোনা ছাড়া হয়। তিনি বলেন, এ অঞ্চলের কিছু ঘেরে কোরাল মাছ চাষ হলেও খাদ্য হিসেবে ছোট মাছ দেওয়া হতো। বিশ্ববিদ্যালয়ের শিক্ষকেরা তাঁদের খাবার দেওয়ার কথা বললে তিনি বাজার থেকে মাছের খাবার কিনে পুকুরে ব্যবহার করেন। এতে এক বছরে মাছের ওজন দুই থেকে সাড়ে তিন কেজি হয়েছে। আনোয়ার হোসেন প্রথম আলোকে বলেন, প্রতিদিনই এলাকার অন্য মাছচাষিরা তাঁর পুকুরের মাছ দেখতে আসছেন। অনেকে পরামর্শ নিচ্ছেন। ব্যবসার জন্য যদি কৃত্রিম খাদ্যের মাধ্যমে কোরাল মাছ চাষ করা যায়, তাহলে চাষিরা আর্থিকভাবে অনেক লাভবান হবেন। পটুয়াখালী বিজ্ঞান ও প্রযুক্তি বিশ্ববিদ্যালয় সূত্র জানায়, ‘বাংলাদেশের উপকূলীয় অঞ্চলে সামুদ্রিক শৈবাল সহযোগে কৃত্রিম খাদ্যের মাধ্যমে কোরাল মাছ চাষ’ শীর্ষক গবেষণা প্রকল্পটি কলাপাড়ার আলীপুরের মাটিভাঙ্গা গ্রামে শুরু করে বিশ্ববিদ্যালয়ের অ্যাকুয়াকালচার বিভাগ। অ্যাকুয়াকালচার বিভাগের অধ্যাপক মুহাম্মদ আবদুর রাজ্জাক প্রধান গবেষক ও ফিশারিজ বায়োলজি অ্যান্ড জেনেটিকস বিভাগের সহযোগী অধ্যাপক মো. আরিফুর রহমান সহকারী প্রধান গবেষক হিসেবে কাজ করেন। সাসটেইনেবল কোস্টাল অ্যান্ড মেরিন ফিশারিজ প্রকল্পের আওতায় এতে অর্থসহায়তা দেয় মৎস্য অধিদপ্তর। আরিফুর রহমান প্রথম আলোকে বলেন, ‘উপকূলীয় এলাকার ঘেরে দীর্ঘদিন ধরে কোরাল মাছ চাষ হয়ে আসছে। সেখানে কোরালের খাবার হিসেবে তেলাপিয়াসহ বিভিন্ন ছোট মাছ ব্যবহার করা হয়। কৃত্রিম খাদ্যের অভাবে কোরাল মাছের চাষাবাদ জনপ্রিয় হয়ে ওঠেনি। এ জন্য আগ্রহ বাড়াতে মাছচাষিদের মধ্যে কৃত্রিম খাদ্যে কোরাল মাছ চাষের সব উপকরণ সরবরাহ করা হয়। পাশাপাশি ২৫০ চাষিকে প্রশিক্ষণ দেওয়া হয়। তিনি বলেন, দেশে কোরাল মাছের হ্যাচারি না থাকায় গবেষণাকাজে থাইল্যান্ডের হ্যাচারিতে উৎপাদিত কোরাল মাছের পোনা সংগ্রহ করে নার্সারি পুকুরে নার্সিং করার পর পুকুরে মজুত করা হয়। কোরাল মাছ মাংসাশী হওয়ায় নার্সারি পুকুরে মাঝেমধ্যে জাল টেনে বেশি বড় পোনাকে আলাদা করা হয়েছে।’ প্রধান গবেষক মুহাম্মদ আবদুর রাজ্জাক বলেন, বাংলাদেশে এই প্রথম সামুদ্রিক শৈবাল সহযোগে কৃত্রিম খাদ্যের মাধ্যমে থাইল্যান্ডের হ্যাচারিতে উৎপাদিত কোরাল মাছের চাষপদ্ধতি নিয়ে তাঁর দল কাজ করেছে। ৫ গ্রাম ওজনের কোরাল এক বছরে চাষ করে দুই থেকে সাড়ে তিন কেজি ওজনের হয়েছে। এর মাধ্যমে শুধু দক্ষিণাঞ্চল নয়, সারা দেশের উপকূলীয় এলাকার চাষিদের মধ্যে নতুন এক সম্ভাবনার দ্বার সৃষ্টি হয়েছে। তাঁদের উদ্ভাবিত সামুদ্রিক শৈবাল সহযোগে কৃত্রিম খাদ্যে কোরাল মাছের প্রযুক্তি বাংলাদেশে কোরাল মাছের উৎপাদনসহ মৎস্য সম্পদের উৎপাদন বাড়াতে ভূমিকা রাখবে বলে তিনি আশাবাদ ব্যক্ত করেন।"
  },
  {
    "date_published": "2024-11-10T10:00:00",
    "date_modified": "2024-11-10T10:00:00",
    "author": "সুজয় চৌধুরী",
    "category": "বাংলাদেশ",
    "tag": [
      "চট্টগ্রাম বিভাগ",
      "ভর্তি পরীক্ষা",
      "লটারি",
      "চট্টগ্রাম"
    ],
    "title": "সরকারি–বেসরকারি স্কুলে ভর্তির আবেদন কবে শুরু জেনে নিন",
    "url": "https://www.prothomalo.com/bangladesh/o10citwvqg",
    "content": "চট্টগ্রাম নগরের নাছিরাবাদ সরকারি বালক উচ্চবিদ্যালয়ে পঞ্চম ও ষষ্ঠ শ্রেণিতে এ বছর ভর্তির আসন আছে ২২০টি। এই বিদ্যালয়ে ভর্তির জন্য প্রতিবারই আসনের কয়েক গুণ আবেদন জমা পড়ে। ১২ নভেম্বর ভর্তি-ইচ্ছুক শিক্ষার্থীদের কাছ থেকে অনলাইনে আবেদন গ্রহণ শুরু হয়ে চলবে ৩০ নভেম্বর পর্যন্ত। বিদ্যালয়টির প্রধান শিক্ষক মো. আবদুর রহমান প্রথম আলোকে বলেন, সিডিএ অ্যাভিনিউ সড়কের একেবারে পাশে হওয়ায় বিদ্যালয়ে আসা-যাওয়া খুবই সহজ। এ ছাড়া তাঁরা দক্ষ শিক্ষকের মাধ্যমে পাঠদান করান। ফলে বিদ্যালয়ে ভর্তির বিষয়ে অভিভাবকদের আগ্রহ বেশি থাকে। এবারও ব্যতিক্রম হবে না। অবশ্য শুধু নাছিরাবাদ নয়, চট্টগ্রামের আরও ৯টি সরকারি শিক্ষাপ্রতিষ্ঠানেও ১২ নভেম্বর থেকে ভর্তির আবেদনপত্র গ্রহণ করা হবে। একইভাবে শেষ হবে ৩০ নভেম্বর। এরপর ডিসেম্বরে লটারি ও ভর্তির কার্যক্রম শেষে পয়লা জানুয়ারি শ্রেণিকার্যক্রম শুরু হবে। এর বাইরে বেসরকারি বড় শিক্ষাপ্রতিষ্ঠানগুলো নিজেদের মতো করে ভর্তির জন্য আবেদনপত্র গ্রহণ করছে। অনেক শিক্ষাপ্রতিষ্ঠানে ইতিমধ্যে আবেদনের বিজ্ঞপ্তি প্রকাশিত হয়েছে। ফলে বিদ্যালয়গুলোয় এখন চলছে ভর্তির মৌসুম। আগে কেবল প্রথম শ্রেণিতে ভর্তির কাজটি হতো লটারির মাধ্যমে। কিন্তু করোনাভাইরাসের সংক্রমণের কারণে ২০২১ শিক্ষাবর্ষে বিদ্যালয়গুলোয় সব শ্রেণিতেই লটারির মাধ্যমে শিক্ষার্থী ভর্তি করা হয়। এর পর থেকে একই প্রক্রিয়ায় ভর্তির জন্য শিক্ষার্থী বাছাই করা হচ্ছে। আবেদনের বিষয়ে জেলা শিক্ষা কর্মকর্তা উত্তম খীসা প্রথম আলোকে বলেন, গত বছর ১০টি সরকারি বিদ্যালয়ে পঞ্চম থেকে নবম শ্রেণিতে শূন্য আসনের সংখ্যা ছিল ২ হাজার ৪২৪। এবারও প্রায় একই সংখ্যক আসনে শিক্ষার্থীদের ভর্তি করানো হবে। গত বছর সবচেয়ে বেশি আবেদন জমা পড়েছিল সরকারি মুসলিম উচ্চবিদ্যালয়ে। পঞ্চম, ষষ্ঠ ও নবম শ্রেণিতে ওই বছর ভর্তির কার্যক্রম হয়। প্রভাতি ও দিবা শাখায় মোট ৩৫৯টি শূন্য আসনের বিপরীতে আবেদন জমা পড়ে ২৩ হাজার ৯২০টি। শহরে সরকারি স্কুলের সংখ্যা কম হওয়ার কারণেই আবেদন বেশি পড়ছে বলে মনে করেন বিদ্যালয়ের ভারপ্রাপ্ত প্রধান শিক্ষক মোরশেদুজ্জামান। তিনি প্রথম আলোকে বলেন, এ বছর দুই পালায় ৩৩০ আসনে শিক্ষার্থী ভর্তি হবে। চট্টগ্রাম কলেজিয়েট স্কুলে এবার পঞ্চম শ্রেণিতে ভর্তি করানো হবে। প্রভাতি ও দিবা শাখা মিলিয়ে শূন্য আসন ২২০টি। বিদ্যালয়ের ভারপ্রাপ্ত প্রধান শিক্ষক রেহানা আক্তার প্রথম আলোকে বলেন, গত বছর পঞ্চম ও ষষ্ঠ শ্রেণিতে ভর্তির কার্যক্রম চলেছিল। এবার ষষ্ঠ শ্রেণিতে পর্যাপ্ত শিক্ষার্থী রয়েছে। ফলে শুধু পঞ্চম শ্রেণিতে ভর্তি করানো হবে। বেসরকারি শিক্ষাপ্রতিষ্ঠানগুলোর মধ্যে নগরের দামপাড়া এলাকায় অবস্থিত বাংলাদেশ মহিলা সমিতি বালিকা উচ্চবিদ্যালয় ও কলেজের প্রতি আগ্রহ বেশি থাকে। বিদ্যালয়টির মাধ্যমিক ও উচ্চমাধ্যমিকের ফলাফল ভালো হওয়ার কারণেই সবার এত আগ্রহ। ২০২৫ শিক্ষাবর্ষে শিক্ষাপ্রতিষ্ঠানটি শুধু নার্সারি শ্রেণিতে লটারির মাধ্যমে শিক্ষার্থী ভর্তি করাবে। নার্সারিতে প্রভাতি ও দিবা শাখায় ছয়টি সেকশনে ৩৬০টি আসন রয়েছে। ভর্তি ফরম বিতরণ শুরু হবে ১৭ নভেম্বর, শেষ হবে ১ ডিসেম্বর। ৩ থেকে ১০ ডিসেম্বর পর্যন্ত ফরম জমা নেওয়া হবে। পাথরঘাটায় অবস্থিত সেন্ট প্লাসিড স্কুল অ্যান্ড কলেজে দ্বিতীয় শ্রেণিতে ভর্তি হতে পারবে শিক্ষার্থীরা। যাদের বয়স ছয় থেকে আট বছরের মধ্যে, তারাই আবেদন করতে পারবে। ইতিমধ্যে ভর্তির নোটিশ প্রকাশ করেছে শিক্ষাপ্রতিষ্ঠানটি। এতে বলা হয়, ১৭ নভেম্বর আবেদনপত্র বিতরণ শুরু হয়ে ২৬ নভেম্বর শেষ হবে। প্রতিদিন সকাল ৯টা থেকে বেলা ১টা পর্যন্ত চলবে বিতরণ। ১৮ থেকে ২৭ নভেম্বর পর্যন্ত আবেদনপত্র জমা দেওয়া যাবে। আসন আছে ২৩০টি। জামালখানের সেন্ট মেরীস স্কুলে নার্সারি ও কেজি শ্রেণিতে ভর্তির কার্যক্রম চলবে। গতকাল শনিবার প্রথম দফায় আবেদনপত্র নেওয়ার শেষ দিন ছিল। তবে দ্বিতীয় দফায় আজ রোববার থেকে আগামী বৃহস্পতিবার পর্যন্ত আবেদনপত্র নেওয়া যাবে। জমা দিতে হবে ১৬ নভেম্বরের মধ্যে। আবেদনপত্রের সঙ্গে জন্মনিবন্ধন সনদ ও সদ্য তোলা দুই কপি পাসপোর্ট সাইজের ছবি দিতে হবে। জন্মনিবন্ধন সনদ না থাকলে টিকা সনদ দিতে হবে। হালিশহর ক্যান্টনমেন্ট পাবলিক স্কুল অ্যান্ড কলেজে কেজি, প্রথম, দ্বিতীয়, তৃতীয়, ষষ্ঠ ও নবম শ্রেণিতে শিক্ষার্থীরা ভর্তি হতে পারবে। ৬ নভেম্বর আবেদনপত্র বিতরণ শুরু হয়েছে, চলবে ৩০ নভেম্বর পর্যন্ত। লটারি ও ভর্তিবিষয়ক যাবতীয় তথ্য পাওয়া যাবে www.hcpsc.edu.bd ওয়েবসাইটে। অন্যদিকে ক্যান্টনমেন্ট ইংলিশ স্কুল অ্যান্ড কলেজে দ্বিতীয় থেকে অষ্টম শ্রেণি পর্যন্ত ভর্তির বিজ্ঞপ্তি প্রকাশিত হয়েছে। শিক্ষাপ্রতিষ্ঠানের ওয়েবসাইটে (www.cesc.edu.bd) প্রকাশিত বিজ্ঞপ্তিতে বলা হয়, এসব শ্রেণিতে ভর্তির জন্য অনলাইন ও সরাসরি আবেদনপত্র সংগ্রহ ও জমা দেওয়া যাচ্ছে। অনলাইনে আজকের মধ্যেই জমা দিতে হবে। এ ছাড়া ১৪ নভেম্বরের মধ্যে সরাসরি বিদ্যালয়ে গিয়ে আবেদনপত্র জমা দেওয়া যাবে। ওয়েবসাইটে আরও বলা হয়েছে, ভর্তি-ইচ্ছুক শিক্ষার্থীদের লিখিত ও মৌখিক উভয় পরীক্ষায় উত্তীর্ণ হতে হবে। লিখিত ও মৌখিক পরীক্ষার তারিখ ও সময় শিক্ষার্থীর প্রবেশপত্রে উল্লেখ থাকবে।"
  },
  {
    "date_published": "2024-11-10T09:25:00",
    "date_modified": "2024-11-10T09:25:00",
    "author": "খেলা ডেস্ক",
    "category": "ক্রিকেট",
    "tag": [
      "ফিল সল্ট",
      "ওয়েস্ট ইন্ডিজ ক্রিকেট দল",
      "ইংল্যান্ড ক্রিকেট দল"
    ],
    "title": "পুরোনো শত্রু ও ঘরের ছেলে যখন এক হয়ে হানা দেয়",
    "url": "https://www.prothomalo.com/sports/cricket/wlzp9ry7m4",
    "content": "জন্ম, বেড়ে ওঠা সবই বার্বাডোজে। ১২ বছর পর্যন্ত ছিলেন সেখানেই। এরপর ইংল্যান্ডে পাড়ি জমানো, দলটির হয়ে খেলা। ইংলিশ অলরাউন্ডার জ্যাক বেথেল সেই বার্বাডোজে ফিরেই পেলেন প্রথম টি-টোয়েন্টি ফিফটির দেখা। সিরিজের প্রথম টি-টোয়েন্টিতে খেলেছেন ৩৬ বলে ৫৮ রানের অপরাজিত ইনিংস, যা ওয়েস্ট ইন্ডিজের বিপক্ষে ইংল্যান্ডের ৮ উইকেটের জয়ে রেখেছে বড় ভূমিকা। জয়ে অবদানের প্রসঙ্গ এলে সবার আগে অবশ্য ফিল সল্টের নাম নিতে হবে। আজ ক্যারিয়ারের তৃতীয় সেঞ্চুরির দেখা পেয়েছেন এই ওপেনার। মূলত তাতেই ওয়েস্ট ইন্ডিজের ১৮২ রান ৮ উইকেট আর ১৯ বল বাকি রেখে টপকে গেছে ইংল্যান্ড। সল্ট আপাদমস্তক ইংলিশ, তবে ওয়েস্ট ইন্ডিজের মাটি তাঁর বেশ চেনা। টি-টোয়েন্টি ক্যারিয়ারে এই ওপেনারের আগের দুই সেঞ্চুরি ক্যারিবীয় অঞ্চলেই। গত ডিসেম্বরে করা দুই সেঞ্চুরির ম্যাচেই ইংল্যান্ড জিতেছিল, ম্যাচসেরা হয়েছিলেন সল্ট। এবারও হলো তা-ই। আজ ব্রিজটাউনে ১৮৩ রানের লক্ষ্য শুরু থেকেই কক্ষপথে ছিল ইংল্যান্ড। প্রথম ৬ ওভারেই সল্ট ও উইল জ্যাকস জুটি তোলে ৭৩ রান। যেখানে জ্যাকসের অবদান মাত্র ১৭। চোট থেকে ফিরে জস বাটলার আউট হয়েছেন প্রথম বলেই। সেটা অবশ্য যতটা তাঁর ভুলে; তার চেয়ে গুড়াকেশ মোতির অসাধারণ নৈপুণ্যে। থার্ড ম্যান সীমানায় দাঁড়িয়ে এক হাত দিয়েই বাটলারের ক্যাচ নেন মোতি। বাটলার শূন্য হাতে ফিরেও মাঠে ছাড়েন হাসতে হাসতে। বাটলারের বিদায়ের পর বেথেলকে নিয়ে ৬১ বলে ১০৭ রানের জুটি গড়েন সল্ট। এই জুটি ইংল্যান্ডকে জয়ে এনে দেয় হেসেখেলে। ২৫ বলে ফিফটি করা সল্ট সেঞ্চুরি করেছেন ৫৩ বলে। তাঁর ইনিংসে ছিল ৯ চার ও ৬ ছক্কা। বেথেল ফিফটি করেছেন ৩৩ বলে। ইংল্যান্ডের অবশ্য এত রান তাড়া করার কথাই ছিল না। কারণ, প্রথম ইনিংসে ওয়েস্ট ইন্ডিজ ১১৭ রানেই হারিয়েছিল ৮ উইকেট। সেখান থেকে রোমারিও শেফার্ড ও মোতি ৪৯ রানের জুটি গড়েন, শেষ উইকেট জুটিতে আসে ৬ বলে ১৬ রান। আজ চলতি বছরে পঞ্চমবারের মতো ৫ উইকেট পড়ে যাওয়ার পরও স্কোরবোর্ডে ১০০ বা এর চেয়ে বেশি রান তুলেছে ওয়েস্ট ইন্ডিজ। ইংল্যান্ডের হয়ে ৩৪ রানে ৪ উইকেট নিয়েছেন পেসার সাকিব মেহমুদ, যা তাঁর ক্যারিয়ার সেরা। আদিল রশিদ নিয়েছেন ৩ উইকেট। ম্যাচ শেষে সেঞ্চুরিয়ান সল্টের প্রশংসা করেছেন অধিনায়ক বাটলার, ‘ওয়েস্ট ইন্ডিজের সঙ্গে খেলতে ও পছন্দ করে। গত দুই মাসে সল্ট দেখিয়েছে, চাইলে সল্ট ওর খেলাটা অন্য ধাপে নিয়ে যেতে পারে।’ ওয়েস্ট ইন্ডিজের বিপক্ষে ২-১ ব্যবধানে ওয়ানডে সিরিজ হেরেছে ইংল্যান্ড। ৫ ম্যাচের টি-টোয়েন্টি সিরিজের প্রথম ম্যাচ জিতে ১-০-তে এগিয়ে গেছে তারা। সংক্ষিপ্ত স্কোর: ওয়েস্ট ইন্ডিজ: ১৮২/৯ (পুরান ৩৮, শেফার্ড ৩৫, মোতি ৩৩; ৪/৩৪, রশিদ ৩/৩২)ইংল্যান্ড: ১৬.৫ ওভারে ১৮৩/২ (সল্ট ১০৩*, বেথেল ৫৮*; ১/৪৫, ১/৪৫)ম্যাচসেরা: ফিল সল্ট"
  },
  {
    "date_published": "2024-11-10T09:00:00",
    "date_modified": "2024-11-10T09:00:00",
    "author": "প্রতিনিধি",
    "category": "জেলা",
    "tag": [
      "চট্টগ্রাম বিশ্ববিদ্যালয়",
      "বৈষম্যবিরোধী ছাত্র আন্দোলন",
      "চিকিৎসা",
      "গুলি"
    ],
    "title": "চোখে গুলি নিয়ে দুঃসহ সময় কাটছে শুভর",
    "url": "https://www.prothomalo.com/bangladesh/district/3agkd39xkd",
    "content": "গত ১৬ জুলাই বেলা তিনটা। চট্টগ্রাম নগরের মুরাদপুর এলাকায় বৈষম্যবিরোধী ছাত্র আন্দোলনের শিক্ষার্থীদের সঙ্গে মুখোমুখি ছাত্রলীগ ও যুবলীগের কর্মীরা। মুহূর্তেই শুরু হয় ছাত্রদের ওপর হামলা-গুলি। জবাবে ছাত্ররাও প্রতিরোধ গড়ে তোলেন। সেদিন বিকেল সাড়ে চারটার দিকে অস্ত্রধারীর ছোড়া একটি গুলি লাগে মো. শুভ হোসেনের ডান চোখে। চোখের তিনটি স্তর ভেদ করা সেই ছররা গুলি এখনো বয়ে বেড়াচ্ছেন তিনি। মো. শুভ হোসেন চট্টগ্রাম বিশ্ববিদ্যালয়ের বাংলা বিভাগের চতুর্থ বর্ষের শিক্ষার্থী। গুলিবিদ্ধ হওয়ার পর চট্টগ্রামসহ রাজধানীর বিভিন্ন হাসপাতালে চিকিৎসা নিয়েছেন তিনি। গত শুক্রবার প্রথম আলোর সঙ্গে কথা হয় শুভর। তিনি বলেন, দুবার অস্ত্রোপচার করাতে হয়েছে তাঁকে। তবু চোখের ভেতর থেকে গুলি বের করা সম্ভব হয়নি। এখন পর্যন্ত তাঁর প্রায় দেড় লাখ টাকা খরচ হয়েছে। প্রবাসী বাবা ধার করে টাকার জোগান দিচ্ছেন। বর্তমানে সম্মিলিত সামরিক হাসপাতালে চিকিৎসা নিতে টাকা না লাগলেও যাতায়াত, থাকা ও খাওয়া বাবদ টাকা ব্যয় হচ্ছে। গত ১৭ জুলাই জাতীয় চক্ষুবিজ্ঞান ইনস্টিটিউটে প্রথম অস্ত্রোপচার হয় তাঁর। পরে ৮ অক্টোবর রাজধানীর সম্মিলিত সামরিক হাসপাতালে অস্ত্রোপচার হয়েছে। বর্তমানে তিনি সম্মিলিত সামরিক হাসপাতালে চিকিৎসক লেফটেন্যান্ট কর্নেল বিল্লাল হোসেনের তত্ত্বাবধানে রয়েছেন। আগামী মাসে তাঁর চোখে তৃতীয়বারের মতো অস্ত্রোপচার হওয়ার কথা রয়েছে। তিনি ডান চোখে দেখতে পাবেন কি না, ওই অস্ত্রোপচারের পর নিশ্চিত হওয়া যাবে। শুভর বাড়ি লক্ষ্মীপুর জেলার সদর উপজেলার তেওয়ারীগঞ্জ ইউনিয়নে। বাবা মো. আকবর হোসেন সংযুক্ত আরব আমিরাতের প্রবাসী। তিন ভাইয়ের মধ্যে শুভ সবার ছোট। তিনি জানান, ডান চোখে দেখতে পাওয়ার সম্ভাবনা নেই বললেই চলে তাঁর। এরপরও শেষ চেষ্টায় রয়েছেন। আগামী মাসে তৃতীয় অস্ত্রোপচারের পর যদি চোখের উন্নতি না হয়, তবে দেশের বাইরে গিয়ে চিকিৎসা নেবেন তিনি। তাঁর আক্ষেপ, তাঁকে সরকার কিংবা স্থানীয় প্রশাসনের কেউ কোনো অর্থসহায়তা দেননি। এমনকি তাঁর সঙ্গে কেউ যোগাযোগ পর্যন্ত করেননি। শুভর চিকিৎসার খরচের বিষয়ে জানতে চাইলে লক্ষ্মীপুর সদর উপজেলার নির্বাহী কর্মকর্তা অভি দাশ প্রথম আলোকে বলেন, তিনি অতিরিক্ত দায়িত্বে রয়েছেন। তিনি বিষয়টি সম্পর্কে অবগত নন। এ বিষয়ে খোঁজখবর নেবেন। লক্ষ্মীপুরের জেলা প্রশাসক রাজীব কুমার সরকার বলেন, তিনি সম্প্রতি দায়িত্ব নিয়েছেন। আলাদাভাবে শুভর বিষয়ে তিনি কিছু শোনেননি। শুভর পরিবার থেকেও কেউ আসেননি। জেলা প্রশাসক আরও বলেন, আন্দোলনে আহত ব্যক্তিদের তালিকা চূড়ান্তের কাজ প্রায় শেষের দিকে। তালিকা চূড়ান্ত হলে আর্থিক সহায়তার বিষয়টি নিশ্চিত করা হবে। এরপরও আলাদাভাবে কেউ যদি তাঁদের কাছে আসেন, কোনো সহায়তার প্রয়োজন হয়, সেটি দেওয়া হবে। শুভ যখন গুলিবিদ্ধ হন, তখন বিকেল আনুমানিক সাড়ে চারটা। মুরাদপুর পদচারী–সেতুর নিচে আসার পর তিনি গুলির শব্দ শুনতে পেয়েছিলেন। তাকানোর সঙ্গে সঙ্গে ছররা গুলি লাগে তাঁর চোখে। নিচে পড়ে গিয়ে হাসপাতালে নেওয়ার জন্য আশপাশের লোকদের ডাকতে থাকেন। তবে সাড়া পাননি। পরে প্রায় এক ঘণ্টা পর নানা প্রচেষ্টায় চট্টগ্রাম মেডিকেল কলেজ হাসপাতালে পৌঁছান। শুভ প্রথম আলোকে বলেন, ‘গুলি লাগার পর রক্তে তাঁর পুরো শরীর ভিজে যায়। হাসপাতালে যাওয়ার প্রায় ৪০ মিনিট পর চিকিৎসক চোখের পরীক্ষা-নিরীক্ষা করেন। পরে ওই দিনই ঢাকায় যাওয়ার পরামর্শ দেন। এরপর অ্যাম্বুলেন্স নিয়ে সন্ধ্যায় ঢাকার উদ্দেশে রওনা দেন। ভোরে জাতীয় চক্ষুবিজ্ঞান ইনস্টিটিউটে পৌঁছান। তবে সেখানে সারা দিন কোনো চিকিৎসকের দেখা তিনি পাননি। ওই দিন সন্ধ্যা থেকে তাঁর চিকিৎসা শুরু হয়। চোখের প্রথম অস্ত্রোপচার হয় ওই দিন। নিজের স্বপ্নের কথা জানিয়ে শুভ প্রথম আলোকে বলেন, তাঁর স্বপ্ন ছিল পুলিশ ক্যাডার হওয়া। তিন বছর ধরে বিভিন্ন কসরত করে শরীরের ফিটনেস ঠিক রাখছিলেন। চোখে গুলি লাগার পরেই তিনি বুঝতে পারেন, তাঁর এই স্বপ্ন ভঙ্গ হয়েছে। তবে তিনি জীবনের হাল ছাড়ছেন না। নিজের এক চোখের আলো হারালেও দেশে আলো আসুক এটিই তাঁর চাওয়া। গত ৩০ অক্টোবর থেকে বাংলা বিভাগের চতুর্থ বর্ষের পরীক্ষা শুরু হয়েছে। শুভর সহপাঠীরা পরীক্ষা দিতে পারলেও তিনি রয়েছেন অনিশ্চয়তায়। শুভ বলেন, চোখের সমস্যার কারণে তিনি পড়তে পারছেন না। এখনো চোখে গুলি থাকায় মাঝেমধ্যে ব্যথা দেখা দেয়। মৃত্যু পর্যন্ত চোখে এই গুলি নিয়ে তাঁকে থাকতে হতে পারে বলেও জানিয়েছেন চিকিৎসক। পরীক্ষা শুরুর কথা শুনে তাঁর মন খারাপ হয়েছিল। বিশ্ববিদ্যালয় প্রশাসনের কেউ তাঁর সঙ্গে যোগাযোগ করেননি। তিনি নিজে গিয়ে সহ-উপাচার্যের (প্রশাসনের) সঙ্গে ২৫ অক্টোবর যোগাযোগ করেছেন। পরে সমস্যার কথা জানালে তাঁকে লিখিত আবেদনের পরামর্শ দেওয়া হয়েছে। নিজের যোগ্যতা অনুযায়ী কর্মসংস্থান চান মো. শুভ হোসেন। তিনি বলেন, রাষ্ট্রকে আলোকিত করতে নিজে এক চোখের দৃষ্টিশক্তি হারিয়েছেন। কিন্তু একটিবার রাষ্ট্রের কেউ যোগাযোগ করেননি—এটিই আক্ষেপ তাঁর। তিনি প্রধান উপদেষ্টার সঙ্গে সাক্ষাৎ করে নিজের সমস্যার কথা জানাতে চান। তিনি চান তাঁর যোগ্যতা অনুযায়ী তাঁর কর্মসংস্থান যেন সরকারিভাবে নিশ্চিত করা হয়।"
  },
  {
    "date_published": "2024-11-10T10:07:17",
    "date_modified": "2024-11-10T10:07:17",
    "author": "প্রতিনিধি",
    "category": "জেলা",
    "tag": [
      "ময়মনসিংহ",
      "আটক",
      "গাজীপুর",
      "বিক্ষোভ"
    ],
    "title": "গাজীপুরে ২৪ ঘণ্টা ধরে ঢাকা-ময়মনসিংহ মহাসড়ক আটকে শ্রমিকদের বিক্ষোভ",
    "url": "https://www.prothomalo.com/bangladesh/district/q4x6gol3xh",
    "content": "বকেয়া বেতনের দাবিতে ২৪ ঘণ্টা ধরে শ্রমিকেরা ঢাকা-ময়মনসিংহ মহাসড়ক অবরোধ করে বিক্ষোভ কর্মসূচি পালন করছেন। তিন মাসের বকেয়া বেতনের দাবিতে গাজীপুর মহানগরীর মালিকের বাড়ি এলাকার টিএনজেড অ্যাপারেলস লিমিটেড কারখানার শ্রমিকেরা ওই কর্মসূচি পালন করছেন। মহাসড়ক অবরোধের কারণে উভয় দিকে দীর্ঘ যানজটের সৃষ্টি হয়েছে। এতে চরম দুর্ভোগে পড়েছে ওই মহাসড়কে চলাচলকারীরা। অনেকে আবার বিকল্প পথে যাওয়ার চেষ্টা করছেন। গতকাল শনিবার সকাল পৌনে ৯টা থেকে শুরু হওয়া শ্রমিকদের অবরোধ আজ রোববার সকাল পৌনে ৯টায় শেষ খবর পাওয়া পর্যন্ত অব্যাহত আছে। এ ছাড়া আজ শ্রমিক আন্দোলনসহ বিভিন্ন কারণে জেলার ১৩টি কারখানা বন্ধ ঘোষণা করেছে কর্তৃপক্ষ। আজ সকালে কথা হয় কারখানা শ্রমিক মো. সুমন মিয়ার সঙ্গে। তিনি প্রথম আলোকে বলেন, ‘পুলিশ এ পর্যন্ত কয়েকবার মালিকপক্ষের সঙ্গে কথা বলে আমাদের বেতন দেওয়ার ব্যবস্থা করার আশ্বাস দিয়েছিল, কিন্তু বেতন পাইনি। তাই আমরা সিদ্ধান্ত নিয়েছি, যতক্ষণ বেতন না পাব, ততক্ষণ মহাসড়ক ছাড়ব না।’ গাজীপুর শিল্প পুলিশ ও শ্রমিকেরা জানান, গাজীপুর সিটি করপোরেশনের মালেকের বাড়ি এলাকায় টিএনজেড অ্যাপারেলস লিমিটেড কারখানাটি অবস্থিত। ওই কারখানার শ্রমিকদের বেতন-ভাতা না দিয়ে কর্তৃপক্ষ কারখানা বন্ধ রেখেছে। শ্রমিকেরা দীর্ঘদিন ধরেই তাঁদের বেতন পরিশোধের দাবি জানিয়ে আসছিল। কিন্তু কারখানা কর্তৃপক্ষ তা পরিশোধ করেনি। সর্বশেষ গত মঙ্গলবার সকালে শ্রমিকেরা কারখানার সামনে জড়ো হতে থাকেন। একপর্যায়ে তাঁরা মালেকের বাড়ি কলম্বিয়া মোড় এলাকায় ঢাকা-ময়মনসিংহ মহাসড়ক অবরোধ করে বিক্ষোভ করেন। খবর পেয়ে পুলিশ ও সেনাবাহিনী ঘটনাস্থলে গিয়ে পরিস্থিতি নিয়ন্ত্রণের চেষ্টা করে। শ্রমিকদের বেতন দ্রুত পরিশোধ করা হবে, এমন আশ্বাস দেওয়া হয়। তবে শ্রমিকেরা বেতন পাননি। গতকাল সকাল ৮টা থেকে শ্রমিকেরা আবার কারখানার সামনে জড়ো হতে থাকেন। শ্রমিকদের সংখ্যা ধীরে ধীরে বেড়ে গেলে একপর্যায়ে সকাল পৌনে ৯টা থেকে ঢাকা-ময়মনসিংহ মহাসড়কে অবস্থান নিয়ে অবরোধ সৃষ্টি করেন তাঁরা। খবর পেয়ে শিল্প পুলিশ ও স্থানীয় থানা-পুলিশ শ্রমিকদের নানাভাবে বোঝানোর চেষ্টা করে ব্যর্থ হয়। মহাসড়ক অবরোধের কারণে ওই সড়কের উভয় দিকে সৃষ্টি হয়েছে দীর্ঘ যানজটের। গাজীপুর মহানগর পুলিশের উপপুলিশ কমিশনার (ট্রাফিক) ইব্রাহিম খান বলেন, যানজট দক্ষিণের দিকে টঙ্গীর কাছাকাছি গিয়ে পৌঁছেছে। অনেক গাড়ি বিকল্প পথে চলাচলের ব্যবস্থা করছেন তাঁরা। মালিক ও শ্রমিক পক্ষের সঙ্গে কথা বলে পরিস্থিতি নিয়ন্ত্রণের চেষ্টা চলছে। গাজীপুর শিল্পাঞ্চলের পুলিশ সুপার মোহাম্মদ সারোয়ার আলম বলেন, ‘কয়েক দফা শ্রমিকদের সঙ্গে আমরা আলোচনা করেছি। মালিক পক্ষের সঙ্গে আলোচনা করে দ্রুত তাঁদের বকেয়া আদায়ের ব্যবস্থা করা হবে বলেও আশ্বাস দেওয়া হয়েছে। কিন্তু অতীতে মালিকপক্ষ কথা রাখেনি, এমন অভিযোগ তুলে শ্রমিকেরা অবরোধ তুলে নেননি।’ শ্রমিক আন্দোলনসহ নানা কারণে জেলার ১৩টি কারখানা বন্ধ রাখা হয়েছে বলে তিনি জানান।"
  },
  {
    "date_published": "2024-11-10T10:00:00",
    "date_modified": "2024-11-10T10:00:00",
    "author": "মো. সাইফুল্লাহ",
    "category": "জীবনযাপন",
    "tag": [
      "প্রযুক্তি",
      "স্বপ্ন নিয়ে",
      "অ্যাপল",
      "স্টিভ জবস"
    ],
    "title": "একটা ধারণা আঁকড়ে ধরে বসে থাকার মধ্যে কোনো গৌরব নেই",
    "url": "https://www.prothomalo.com/lifestyle/od5kah1f4y",
    "content": "আমার প্রথম আগ্রহের বিষয় ছিল গণিত। বিস্ময়করভাবে। খুব ভালো ছাত্র ছিলাম। গণিত ভালোবাসতাম। জটিল সব সমস্যার সমাধান করতে ভালো লাগত। সব সময় ভাবতাম, প্রকৌশলী হব। কেননা গণিত আর প্রকৌশলের একটা নিবিড় সম্পর্ক আছে। অথচ আমার প্রথম চাকরি ছিল পত্রিকা বিলি। তখন ১২ বছর বয়স। ভোর তিনটায় ঘুম থেকে উঠতাম। পত্রিকা সংগ্রহ করে বিলি করা শুরু করতাম। বাড়ি ফিরে স্কুলে যাওয়ার আগে ছোট্ট একটা ঘুমও দেওয়া হয়ে যেত। মূলত পত্রিকা বিলির কাজটা করেছিলাম বলেই কলেজে যেতে পেরেছিলাম। আমার পরিবারে আমিই প্রথম, যে কলেজ পর্যায়ে পা রেখেছি। জানতাম, কলেজে ভর্তি হতে পারাটা একটা সুযোগ। কোনোভাবেই সেই সুযোগ নষ্ট করতে চাইনি। স্টিভ জবসের সঙ্গে যেদিন প্রথম কথা হলো, সেদিনই বুঝতে পেরেছিলাম, তিনি খুবই অন্য রকম একজন সিইও। তাঁর কাছে পণ্যই (প্রোডাক্ট) ছিল শেষ কথা। তিনি সব সময় ‘ছোট দল’–এর ওপর বিশ্বাস রাখতেন। তাঁর ভাবনাগুলো ভীষণ ভালো লেগেছিল। আরেকটা ব্যাপার ভালো লেগেছিল। সবাই যখন ‘এন্টারপ্রাইজ’ ধরনের প্রতিষ্ঠান গড়তে চাইছিল, স্টিভের মনোযোগ ছিল শুধুই ভোক্তার দিকে। সেই সময়ে সবাই ভাবতে শুরু করেছিল, স্রেফ ভোক্তার কাছ থেকে পাওয়া টাকা দিয়ে বড় হওয়া যাবে না। বুঝতে পারছিলাম, সব সৃজনশীল, মেধাবী মানুষের সঙ্গে কাজ করার একটা সুযোগ হয়েছে। অনেকের হয়তো মনে নেই, অ্যাপল কিন্তু একসময় দেউলিয়া হতে যাচ্ছিল। খুব খারাপ সময় যাচ্ছিল তখন। লোকে আমাকে বলেছিল, অ্যাপলে যোগ না দিতে। কারণ, সবাই দেখতে পাচ্ছিল, কোম্পানিটা দিন দিন নিচের দিকে যাচ্ছে। কিন্তু আমি একটা কিছু দেখেছিলাম। স্টিভের চোখে এক ধরনের দ্যুতি আমার নজর এড়ায়নি। এখন ভাবি, ভাগ্যিস সেই দলটাতে যোগ দিয়েছিলাম। স্টিভ আমাকে উদ্ভাবনের গুরুত্ব শিখিয়েছেন। শিখিয়েছেন, ছোট ছোট দল কেন জরুরি। আমি যখন যোগ দিই, তখন ‘আইপড টিম’, ‘আইফোন টিম’কে কাছ থেকে দেখেছি। খুবই ছোট ছোট দল ছিল। স্টিভের মূলমন্ত্রই ছিল—সেরা মানুষগুলোকে নাও। এমন লোক নাও, যাঁরা এমন কিছু জানে, যা তুমি জানো না। এরপর এই লোকগুলোর ওপর বিশ্বাস রাখো। একটা ধারণা আঁকড়ে ধরে বসে থাকার মধ্যে কোনো গৌরব নেই। নতুন জ্ঞান, নতুন ধারণা সামনে পেলে স্টিভ সহজেই নিজের স্থান থেকে সরে আসতেন। শুরুর দিকে তাঁর এই মানসিকতার সঙ্গে আমি ঠিক খাপ খাওয়াতে পারিনি। পরে বুঝেছি, এটা খুব জরুরি। খুব কম মানুষই তাঁদের পুরোনো ধ্যানধারণা থেকে সরে আসতে পারেন। এটা একটা অসাধারণ দক্ষতা। স্টিভ তর্ক করতে ভালোবাসতেন। চাইতেন, কেউ তাঁর চিন্তাকে প্রশ্ন করুক। যদি দারুণ কোনো আইডিয়া থাকে, আপনি অবশ্যই স্টিভের মন বদলে দিতে পারবেন। আমরা একে অপরের মন বদলে দিতে পেরেছিলাম বলেই কাজটা ভালো হয়েছে। কীভাবে একটা জিনিস তৈরি হয়—এই রহস্য আমাকে সব সময় কৌতূহলী করে। বিভিন্ন কারখানা ঘুরতে খুব ভালো লাগে। ঘুরে ঘুরে দেখি, কীভাবে জিনিসপত্র তৈরি হয়। আমি ইন্ডাস্ট্রিয়াল ইঞ্জিনিয়ারিংয়ে স্নাতক করেছি। ইন্ডাস্ট্রিয়াল ইঞ্জিনিয়ারিং মূলত এটাই শেখায়—কীভাবে মানুষ ও যন্ত্র এক হয়ে এমন কিছু তৈরি করতে পারে, যা তারা একা পারে না। ‘সাপ্লাই চেইন’ এমন এক জিনিস, আপনি যদি ঠিকভাবে করতে পারেন, এটি একটা শিল্পের চেয়ে কোনো অংশে কম নয়। হাজারো টুকরা টুকরা যন্ত্রাংশ এক হয়ে যেভাবে একটা যন্ত্র তৈরি হয়, এটা তো ‘সিম্ফনি’র মতোই। আমি খুব সকালে ঘুম থেকে উঠি। উঠেই ম্যাক নিয়ে বসি, ই–মেইল চেক করি। বেশির ভাগ ই–মেইলই আসে ক্রেতাদের কাছ থেকে। তাঁরা আমাকে জানান, আমাদের পণ্যের কোন কোন ক্ষেত্রে উন্নতি দরকার। কিছু ই–মেইল ইতিবাচক, কিছু আবার ইতিবাচক নয়। কারণ, মানুষ যখন বলে, মন খুলেই বলে। আমি মনে করি, এটা একটা দারুণ ব্যাপার। কারণ, এর মাধ্যমে আমি বুঝতে পারি, আমরা ঠিক পথে চলছি কি না। সত্যি বলতে আমার চামড়া কিছুটা মোটা। সমালোচনা এলে প্রথমেই গায়ে মাখি না। বোঝার চেষ্টা করি, যা বলছে, তা সত্যিই কি না। শুরুতেই আত্মরক্ষার ঢাল তুলে বসি না। আমরা যা করছি, সেটা কেন ঠিক, প্রমাণ করার চেষ্টা করি না। অনেক সিইও বলেন, তাঁদের কাজটা কতটা কঠিন। কিন্তু বলেন না, তাঁদের কাজ কতটা মজার। আমার কাজটা কিন্তু আমার খুব পছন্দের। অথচ এখানে যে পৌঁছাব, কখনো কল্পনাও করিনি। ডিউক ইউনিভার্সিটিতে যখন স্নাতক করছি, পরবর্তী ২৫ বছরের একটা পরিকল্পনা করেছিলাম। প্রথম ১-২ বছর পরিকল্পনামাফিক গেছে। পরের বছরগুলোতে আর কিছুই মেলেনি। জীবন সব সময় আপনার সামনে এমন কিছু হাজির করবে, যা আপনার কল্পনায় ছিল না। এই অপরিকল্পিত জীবনের সঙ্গে খাপ খাইয়ে নিতে পারছেন কি না, সেটাই গুরুত্বপূর্ণ।"
  },
  {
    "date_published": "2024-11-10T09:01:19",
    "date_modified": "2024-11-10T09:01:19",
    "author": null,
    "category": "সম্পাদকীয়",
    "tag": [
      "সম্পাদকীয়"
    ],
    "title": "চলচ্চিত্র জাদুঘর নির্মাণে উদ্যোগ নিন",
    "url": "https://www.prothomalo.com/opinion/editorial/xa822kwdlv",
    "content": "চলচ্চিত্র নির্মাতা ঋত্বিক ঘটকের স্মৃতিবিজড়িত বাড়ি নিয়ে রাজশাহী হোমিওপ্যাথিক মেডিকেল কলেজ ও হাসপাতাল কর্তৃপক্ষের আচরণ শুধু আইনবিরোধীই নয়, রীতিমতো মাস্তানি। ঋত্বিক ঘটক শুধু বাংলা চলচ্চিত্রে নয়, বিশ্ব চলচ্চিত্রে সামনের কাতারের একজন নির্মাতা। দেশভাগের যন্ত্রণা ছিল তাঁর চলচ্চিত্রের প্রধান এক উপজীব্য। মেঘে ঢাকা তারা, অযান্ত্রিক, তিতাস একটি নদীর নাম, সুবর্ণরেখার মতো কালজয়ী চলচ্চিত্রগুলো সমাজ-রাজনীতি ও ইতিহাসের গুরুত্বপূর্ণ উপাদান হয়ে থাকবে। যেকোনো বিবেচনায় ঋত্বিকের স্মৃতিবিজড়িত বাড়ি সংরক্ষণ বর্তমান ও উত্তর–প্রজন্মের জন্য গুরুত্বপূর্ণ। কিন্তু বাড়িটি ভেঙে ফেলা এবং দখলে নেওয়ার প্রচেষ্টা বেশ কয়েক বছর ধরে চলে আসছিল। বাড়িটি সংরক্ষণের জন্য রাজশাহীর ঋত্বিক ঘটক ফিল্ম সোসাইটি দীর্ঘদিন ধরে আবেদন জানিয়ে আসছে। আন্দোলনের কারণে বিগত সরকারের আমলে সংস্কৃতি মন্ত্রণালয় বাড়িটি সংরক্ষণের উদ্যোগ নিয়েছিল। প্রথম আলোর খবর জানাচ্ছে, ৫ আগস্ট ছাত্র-জনতার অভ্যুত্থানে সরকার পতনের এক দিন পার হতে না হতেই বাড়িটি ভেঙে গুঁড়িয়ে দেওয়া হয়। স্থানীয় সংস্কৃতিকর্মীদের অভিযোগ, রাজশাহী হোমিওপ্যাথিক মেডিকেল কলেজ ও হাসপাতালের লোকজন বাড়িটি ভেঙে ফেলেছেন। আমরা মনে করি, ছাত্র-জনতার অভ্যুত্থানের পর দেশে আইনশৃঙ্খলা পরিস্থিতির যে শূন্যতা তৈরি হয়েছিল, সেটাকেই সুযোগ হিসেবে নিয়েছে হোমিওপ্যাথিক কলেজ কর্তৃপক্ষ। রাজশাহী নগরের মিয়াপাড়ায় ঋত্বিক ঘটকের পৈতৃক বাড়িটি অবস্থিত। এ বাড়িতেই শৈশব, কৈশোর ও তারুণ্যের একটি সময় কাটিয়েছেন ঋত্বিক ঘটক। ঋত্বিকের পরিবার কলকাতায় চলে যাওয়ার পরে ১৯৮৯ সালে তৎকালীন সরকার এ বাড়ির ৩৪ শতাংশ জমি রাজশাহী হোমিওপ্যাথিক মেডিকেল কলেজ ও হাসপাতালকে ইজারা দিয়েছিল। ঋত্বিকের ভিটার উত্তর অংশে গড়ে তোলা হয় হোমিওপ্যাথিক মেডিকেল কলেজের আধুনিক ভবন। আর এই ভবনের দক্ষিণ অংশে ছিল বাড়িটি। ঋত্বিক ঘটকের ৯৯তম জন্মবার্ষিকী উপলক্ষে ভাঙা বাড়ির দেয়ালে তাঁর চলচ্চিত্রের পোস্টার রংতুলি দিয়ে এঁকে অনুষ্ঠান করেন চলচ্চিত্রকর্মীরা। কিন্তু হোমিও কলেজ ও হাসপাতাল কর্তৃপক্ষ ঋত্বিক ঘটকের পৈতৃক ভিটায় তাঁর চলচ্চিত্র নিয়ে দেয়ালচিত্র মুছে ফেলার নির্দেশ দেন। এই নির্দেশের কারণ কী জানতে চাইলে অধ্যক্ষ বলেন, ‘এটা আমার সভাপতি বলতে পারেন, তিনি কলেজটা কীভাবে রাখবেন।’ প্রশ্ন হচ্ছে ঋত্বিক ঘটকের বাড়িটি গুঁড়িয়ে দিয়ে একটা ইতিহাসকে এভাবে বিনষ্ট করে দেওয়ার অধিকার রাজশাহী হোমিওপ্যাথিক কলেজ ও হাসপাতাল কলেজ কর্তৃপক্ষ কীভাবে পেল? সংস্কৃতিকর্মীদের সঙ্গে তারা যে আচরণ করেছে, সেটা রীতিমতো ধৃষ্টতা। আমরা মনে করি, বাড়িটি ভেঙে ফেলার পেছনে কোনো প্রভাবশালী গোষ্ঠীর দুরভিসন্ধি রয়েছে। সরকারকে অবশ্যই সেটা তদন্ত করে বের করে দায়ী ব্যক্তিদের জবাবদিহির আওতায় আনতে হবে। ঋত্বিক ঘটকের বাড়ির জায়গায় তাঁর নামে চলচ্চিত্র জাদুঘর নির্মাণ করাটাই হবে তাঁর স্মৃতি সংরক্ষণের সর্বোত্তম পথ। সংস্কৃতি মন্ত্রণালয় এ ব্যাপারে উদ্যোগ নেবে, আমরা সেই আশা করি।"
  },
  {
    "date_published": "2024-11-10T09:53:46",
    "date_modified": "2024-11-10T09:53:46",
    "author": "নিজস্ব প্রতিবেদক",
    "category": "ভর্তি",
    "tag": [
      "পড়াশোনা: নোটিশ বোর্ড",
      "পড়াশোনা",
      "উচ্চশিক্ষা",
      "শিক্ষা",
      "বিশ্ববিদ্যালয় ভর্তি",
      "ভর্তি পরীক্ষা",
      "পরীক্ষা"
    ],
    "title": "বঙ্গবন্ধু মেরিটাইম ইউনিভার্সিটিতে স্নাতকে ভর্তি, ফি ৮০০, পরীক্ষা সারা দেশে ৫ কেন্দ্রে",
    "url": "https://www.prothomalo.com/education/admission/mf6n4y13kp",
    "content": "বঙ্গবন্ধু শেখ মুজিবুর রহমান মেরিটাইম ইউনিভার্সিটিতে গভর্ন্যান্স অ্যান্ড পলিসি, শিপিং অ্যাডমিনিস্ট্রেশন, আর্থ অ্যান্ড ওশান সায়েন্স ও ইঞ্জিনিয়ারিং অ্যান্ড টেকনোলজি ফ্যাকাল্টিতে বিভিন্ন বিভাগে স্নাতক (সম্মান) শ্রেণিতে ২০২৪-২৫ শিক্ষাবর্ষে ভর্তি-ইচ্ছুক শিক্ষার্থীদের কাছ থেকে নির্ধারিত ফরমে অনলাইনে ভর্তির জন্য আবেদনপত্র আহ্বান করা হয়েছে। আবেদন ফি ৮০০ টাকা। ভর্তি পরীক্ষা পাঁচটি (ঢাকা, চট্টগ্রাম, রংপুর, খুলনা ও রাজশাহী) কেন্দ্রে একসঙ্গে অনুষ্ঠিত হবে। যেসব শিক্ষার্থী ২০২১ অথবা ২০২২ সালে মাধ্যমিক বা সমমানের পরীক্ষায় এবং ২০২৩ অথবা ২০২৪ সালের উচ্চমাধ্যমিক বা সমমান পরীক্ষায় উত্তীর্ণ হয়েছেন, সেসব শিক্ষার্থীই বঙ্গবন্ধু শেখ মুজিবুর রহমান মেরিটাইম ইউনিভার্সিটি, বাংলাদেশের ২০২৪-২৫ শিক্ষাবর্ষে প্রথম বর্ষ স্নাতক (সম্মান) শ্রেণিতে নির্ধারিত শর্ত পূরণ সাপেক্ষে ভর্তির জন্য আবেদন করতে পারবেন। ফ্যাকাল্টিসমূহ: ফ্যাকাল্টি অব ইঞ্জিনিয়ারিং অ্যান্ড টেকনোলজি, ফ্যাকাল্টি অব মেরিটাইম গভর্ন্যান্স অ্যান্ড পলিসি, ফ্যাকাল্টি অব শিপিং অ্যাডমিনিস্ট্রেশন, ফ্যাকাল্টি অব ইঞ্জিনিয়ারিং অ্যান্ড টেকনোলজি। অনলাইনে আবেদনের সময়সীমা: ১০ নভেম্বর থেকে ১ ডিসেম্বর ২০২৪ যোগ্য পরীক্ষার্থীদের তালিকা: ৯ ডিসেম্বর ২০২৪ প্রবেশপত্র তোলার সময়: ১৫ থেকে ১৯ ডিসেম্বর ২০২৪ ক্লাস শুরুর সম্ভাব্য সময়: এপ্রিল ২০২৫ * ফ্যাকাল্টি অব মেরিটাইম গভর্ন্যান্স অ্যান্ড পলিসি: ২০ ডিসেম্বর, সকাল ১০টা থেকে বেলা ১১টা ৩০ মিনিট * ফ্যাকাল্টি অব শিপিং অ্যাডমিনিস্ট্রেশন: ২০ ডিসেম্বর, বেলা ৩টা থেকে বিকেল সাড়ে ৪টা * ফ্যাকাল্টি অব আর্থ অ্যান্ড ওশান সায়েন্স: ২১ ডিসেম্বর সকাল ১০টা থেকে বেলা ১১টা ৩০ মিনিট * ফ্যাকাল্টি অব ইঞ্জিনিয়ারিং অ্যান্ড টেকনোলজি: ২১ ডিসেম্বর বেলা ৩টা থেকে বিকেল সাড়ে ৪টা আরও বিস্তারিত তথ্য পেতে ওয়েবসাইট: bsmrmu.edu.bd"
  },
  {
    "date_published": "2024-11-10T09:11:16",
    "date_modified": "2024-11-10T09:11:16",
    "author": "প্রথম আলো ডেস্ক",
    "category": "বাংলাদেশ",
    "tag": [
      "সকালের খবর",
      "ক্রিকেট",
      "আওয়ামী লীগ"
    ],
    "title": "সকালেই পড়ুন আলোচিত ৫ খবর",
    "url": "https://www.prothomalo.com/bangladesh/0tk5i3lc97",
    "content": ""
  },
  {
    "date_published": "2024-11-10T09:50:38",
    "date_modified": "2024-11-10T09:50:38",
    "author": "খেলা ডেস্ক",
    "category": "ফুটবল",
    "tag": [
      "মেজর লিগ সকার",
      "মেসি",
      "ইন্টার মায়ামি"
    ],
    "title": "মেসির গোলের পরও ইন্টার মায়ামির বিদায়",
    "url": "https://www.prothomalo.com/sports/football/68tneexfjm",
    "content": "আগের ২ ম্যাচে গোল পাননি। পেলেন এ ম্যাচে। সেই গোলে সমতাও ফিরিয়েছিল ইন্টার মায়ামি। কিন্তু লিওনেল মেসির সেই গোলের ১১ মিনিট পরেই আবার এগিয়ে যায় আটলান্টা ইউনাইটেড। শেষ পর্যন্ত ব্যবধান ধরে রেখে ম্যাচটা জিতে নিল আটলান্টাই। নিজেদের মাঠ চেজ স্টেডিয়ামে ৩-২ গোলের হারে মেজর লিগ সকারের (এমএলএস) প্লে-অফ পর্বের প্রথম রাউন্ড থেকে বিদায়ঘণ্টাও বেজে গেল মেসি-সুয়ারেজ-বুসকেতসদের মায়ামির। আটলান্টা পৌঁছে গেল ইস্টার্ন কনফারেন্সের সেমিফাইনালে। অথচ প্লে-অফ পর্বের প্রথম ম্যাচে এই আটলান্টার বিপক্ষেই ২-১ গোলে জেতায় সেমিফাইনালে ওঠার দৌড়ে অনেকখানি এগিয়ে গিয়েছিল মায়ামি। ২ নভেম্বর জিতলেই এক ম্যাচ বাকি রেখে ইস্টার্ন কনফারেন্স থেকে শেষ চারে পৌঁছে যেত দলটি। কিন্তু সেদিন শুরুতে এগিয়ে গিয়েও শেষ দিকে এলোমেলো ফুটবল খেলে মায়ামি ম্যাচ হারে ২-১ ব্যবধানে। ফলে আজকের ম্যাচটা ‘অঘোষিত কোয়ার্টার ফাইনালে’ রূপ নেয়। এ ম্যাচেও শুরুটা দারুণ হয়েছিল মায়ামির। কিন্তু শেষটা ভালো হলো না। ফলে তিন ম্যাচের সিরিজ ২-১ ব্যবধানে জিতে সেমিফাইনালে জায়গা করে নিল আটলান্টা। এর মধ্য দিয়ে ক্লাব ফুটবলে মেসির মৌসুমও শেষ হয়ে গেল। আজ ম্যাচের ১৭ মিনিটে মাতিয়াস রোহাসের গোলে এগিয়ে যায় মায়ামি। কিন্তু চেজ স্টেডিয়ামে খেলা দেখতে যাওয়া ২০ হাজার দর্শকের আনন্দ বেশিক্ষণ স্থায়ী হয়নি। ১৯ থেকে ২১—এই ৩ মিনিটের মধ্যে জোড়া গোল করে মায়ামিকে স্তব্ধ করে দেন আটলান্টার সেনেগালিজ স্ট্রাইকার জামাল থিয়ারে। ২৭ মিনিটে লুইস সুয়ারেজের পাস থেকে আটলান্টার জালে বল জড়িয়েছিলেন মায়ামির প্যারাগুইয়ান মিডফিল্ডার দিয়েগো গোমেজ। কিন্তু ভিএআর যাচাইয়ের অফসাইডের কারণে গোলটি বাতিল হয়। এতে ২-১ গোলে পিছিয়ে থেকেই বিরতিতে যেতে হয় মায়ামিকে। ম্যাচে ফিরতে মরিয়া মায়ামি কোচ জেরার্ড মার্তিনো দ্বিতীয়ার্ধে একসঙ্গে তিনটি বদল আনেন। তাতে দলটির খেলায় গতি বাড়ে। এর ফলও আসে দ্রুতই। ৬৫ মিনিটে ডান প্রান্ত থেকে মার্সেলো ভাইগান্টের দুর্দান্ত ক্রসে লাফিয়ে উঠে বলে মাথা ছুঁয়ে গোল করেন মেসি। মায়ামি ২-২ আটলান্টা। মেসির সমতাসূচক সেই গোলের পর বল কেড়ে নেওয়া নিয়ে সুয়ারেজ, রোহাস ও জর্দি আলবার সঙ্গে কথা-কাটাকাটিতে জড়িয়ে পড়েন আটলান্টা গোলকিপার ব্র্যাড গুজান। এ ঘটনায় খেলা কিছুক্ষণ বন্ধ থাকে। এরপর ৭৬ মিনিটে বারতোজ সিলৎসের গোলটা মায়ামিকে একেবারেই স্তব্ধ করে দেয়। ইস্টার্ন কনফারেন্সের সেমিফাইনালে আটলান্টা প্রতিপক্ষ হিসেবে পেয়েছে ইন্টার মায়ামির রাজ্য (ফ্লোরিডা) প্রতিদ্বন্দ্বী অরল্যান্ডো সিটিকে।"
  },
  {
    "date_published": "2024-11-10T10:00:00",
    "date_modified": "2024-11-10T10:00:00",
    "author": "জাহাঙ্গীর শাহ",
    "category": "বাণিজ্য",
    "tag": [
      "অর্থনীতি",
      "এনবিআর",
      "রাজস্ব",
      "বাণিজ্য"
    ],
    "title": "চার মাসে রাজস্ব ঘাটতি ৩০ হাজার ৭৬৮ কোটি টাকা",
    "url": "https://www.prothomalo.com/business/xv9ugh0hss",
    "content": "রাজনৈতিক অস্থিরতার ধকল কাটাতে পারছে না রাজস্ব খাত। জুলাই-আগস্টের ছাত্র-জনতার অভ্যুত্থান-পরবর্তী শিথিল অর্থনৈতিক কর্মকাণ্ডের প্রভাব দেখা যাচ্ছে রাজস্ব আদায়ের ক্ষেত্রে। চলতি অর্থবছরের প্রথম চার মাস (জুলাই-অক্টোবর) সময়ে শুল্ক-কর আদায়ে ঘাটতি হয়েছে ৩০ হাজার ৭৬৮ কোটি টাকা। জাতীয় রাজস্ব বোর্ডের (এনবিআর) সাময়িক হিসাবে এ চিত্র উঠে এসেছে। জুলাই, আগস্ট, সেপ্টেম্বর ও অক্টোবর—কোনো মাসেই মাসওয়ারি শুল্ক-কর আদায় করা সম্ভব হয়নি। প্রতি মাসেই আদায়ের লক্ষ্য থেকে বেশ পিছিয়ে ছিল এনবিআর। জুলই মাসে শুরু হওয়া কোটা আন্দোলন এবং পরবর্তী সময়ে আগস্ট মাসের প্রথম সপ্তাহ পর্যন্ত গণ-আন্দোলনের সময় দেশজুড়ে অর্থনৈতিক কর্মকাণ্ড বাধাগ্রস্ত হয়। ৫ আগস্ট শেখ হাসিনা সরকারের পতনের আগে সাধারণ ছুটির পাশাপাশি কারফিউ ছিল বেশ কয়েক দিন। এ সময় কলকারখানা ও সরকারি-বেসরকারি অফিস বন্ধ থাকে। এসবের প্রভাব পড়ে শুল্ক-কর আদায়ে। গত ৮ আগস্ট নতুন সরকার গঠিত হলেও নানা ক্ষেত্রে অনিশ্চয়তা ছিল। বিভিন্ন পেশাজীবী শ্রেণি দাবিদাওয়া নিয়ে মাঠে নামে। ফলে অস্থিরতার মধ্যে কাঙ্ক্ষিত রাজস্ব আদায় করা যায়নি বলে জানিয়েছেন শুল্ক-কর কর্মকর্তারা। এনবিআরের হিসাব অনুসারে, গত জুলাই-অক্টোবর সময়ে তাদের রাজস্ব আদায়ের লক্ষ্য ছিল মোট ১ লাখ ৩২ হাজার ১১২ কোটি টাকা। তবে এই সময়ে আদায় হয়েছে ১ লাখ ১ হাজার ৩৪৪ কোটি টাকা। ওই চার মাসে সব মিলিয়ে রাজস্ব আদায়ে ঘাটতি দাঁড়িয়েছে ৩০ হাজার ৭৬৭ কোটি টাকা। কর্মকর্তারা অবশ্য জানিয়েছেন, ভ্যাটের রিটার্ন জমা দেওয়ার পর রাজস্ব আদায়ের পরিমাণ আরও বাড়বে। তখন ঘাটতি কমে আসবে। এনবিআরের তথ্যে দেখা গেছে, গত অর্থবছরের (২০২৩-২৪) প্রথম চার মাসের তুলনায় এবার বেশি রাজস্ব আদায় হয়েছে। গত বছরের জুলাই-অক্টোবর সময়ে সব মিলিয়ে ৯৩ হাজার ২৪২ কোটি টাকার শুল্ক-কর আদায় হয়েছিল। অর্থাৎ এ সময়ে রাজস্ব আদায়ে প্রবৃদ্ধি হয়েছে ৮ দশমিক ৬৯ শতাংশ। চলতি অর্থবছরে এনবিআরের জন্য সব মিলিয়ে ৪ লাখ ৮০ হাজার কোটি টাকার শুল্ক-কর আদায়ের লক্ষ্য ঠিক করা হয়েছে। এনবিআর কর্মকর্তারা মনে করেন, বছরের শেষের দিকে কর আদায়ে গতি বাড়বে। এনবিআরের সাবেক চেয়ারম্যান ও বর্তমান সরকার গঠিত রাজস্ব খাত সংস্কারবিষয়ক পরামর্শক কমিটির সদস্য মোহাম্মদ আবদুল মজিদ আমদানি শুল্ক ও ভ্যাট আদায় বিঘ্ন ও আয়কর কম আদায় হওয়ার জন্য জুলাই-আগস্টের রাজনৈতিক অস্থিরতাকে দায়ী করেন। তিনি প্রথম আলোকে আরও বলেন, ‘আমরা জানি কেন ঘাটতি হয়। অতীতের সরকার প্রতিবছর বাজেট বড় করেছে। বাজেটের অর্থ জোগানের হিসাব মেলাতে এনবিআরের ওপর অযৌক্তিকভাবে বিশাল লক্ষ্য দিয়েছে। এ জন্য লক্ষ্য অর্জিত হয়নি। বেশি জরুরি হলো, রাজস্ব আদায়ে আগের বছরের চেয়ে বাড়ল কি না।’ এনবিআর সূত্রে জানা গেছে, জুলাই-অক্টোবর সময়ে আমদানি, ভ্যাট ও আয়কর—এর কোনোটিতেই খাতওয়ারি লক্ষ্য পূরণ হয়নি। সবচেয়ে বেশি ঘাটতি আয়কর খাতে। এই খাতে চার মাসে ঘাটতি ছিল ১২ হাজার ৭৩৯ কোটি টাকার মতো। আয়কর খাতে ৪৫ হাজার ২৪২ কোটি টাকা আদায়ের লক্ষ্য থাকলেও পাওয়া গেছে ৩২ হাজার ৪৮৯ কোটি টাকা। চার মাসে আমদানি খাতে ৩৯ হাজার ৬৩০ কোটি টাকার লক্ষ্যের বিপরীতে ৩২ হাজার ৭১৮ কোটি টাকা আদায় হয়েছে। এই খাতে ঘাটতি প্রায় সাড়ে ৬ হাজার ৯১২ কোটি টাকা। গত জুলাই-অক্টোবরে ভ্যাট খাতে ঘাটতি ছিল ১১ হাজার ১০২ কোটি টাকা। ভ্যাট আদায় হয়েছে ৩৬ হাজার ১৩৭ কোটি টাকা। এই সময়ে এই খাতে আদায়ের লক্ষ্য ছিল ৪৭ হাজার ২৩৯ কোটি টাকা। এনবিআরের সাবেক চেয়ারম্যান মোহাম্মদ আবদুল মজিদ বলেন, রাজস্ব আদায়ে করদাতাদের বিদ্যমান সমস্যার পাশাপাশি কর আহরণকারীর দিক থেকে কোথায় সমস্যা হচ্ছে, তা-ও চিহ্নিত করবে রাজস্ব খাত সংস্কারে গঠিত পরামর্শক কমিটি। সার্বিকভাবে রাজস্ব আদায় ব্যবস্থার উন্নয়নের বিষয়ে কাজ করছে কমিটি। জাতীয় রাজস্ব বোর্ডের (এনবিআর) একজন ঊর্ধ্বতন কর্মকর্তা প্রথম আলোকে বলেন, নতুন সরকার ক্ষমতায় আসার পর এনবিআর কর ফাঁকিবাজদের বিরুদ্ধে তদন্তে নেমেছে। এতে বাড়তি শুল্ক-কর আদায় হবে। এ ছাড়া নানামুখী সংস্কার কার্যক্রমের সুফলও শিগগির মিলবে।"
  },
  {
    "date_published": "2024-11-10T08:30:00",
    "date_modified": "2024-11-10T08:30:00",
    "author": "কে.এম লতিফুল হক",
    "category": "টেলিভিশন",
    "tag": [
      "বাংলা নাটক",
      "অভিনয় শিল্পী",
      "তারকা"
    ],
    "title": "আড়ালের অনামিকা",
    "url": "https://www.prothomalo.com/entertainment/tv/3gn1f7xgug",
    "content": "দেশের নাটক, সিনেমা আর ওটিটির কনটেন্টগুলোর চিত্রনাট্য দলে নারী লেখক খুব বেশি থাকেন না। দেশি কনটেন্টের বিরুদ্ধে অনেক সময় যে বৈচিত্র্যহীনতার অভিযোগ ওঠে, অনেক সমালোচক মনে করেন এর অন্যতম বড় কারণ নারী লেখকের শূন্যতা। তাই বেশির ভাগই গল্প লেখা হয় পুরুষদের দৃষ্টিভঙ্গিতে। এর মধ্যে উজ্জ্বল ব্যতিক্রম অনামিকা মণ্ডল। এখন পর্যন্ত প্রচারিত হয়েছে তাঁর লেখা ১২০টি নাটক! নারী লেখক যেহেতু কম, তাই অনামিকার সঙ্গে আলাপের শুরুতেই প্রশ্ন ছুড়ে দিই। উত্তর দিতে গিয়ে বাস্তবতা তুলে ধরলেন তিনি। জানালেন, নারী চিত্রনাট্যকারদের সাংসারিক ব্যস্ততাই এর বড় কারণ। অনামিকার লেখালেখির শুরুটা বিশ্ববিদ্যালয়ে পড়ার সময়। দৈনিক পত্রিকায় রম্য গদ্য লিখতেন। তাঁর লেখা চিত্রনাট্য থেকে কয়েকটি নাটকও হয়েছিল সে সময়। তবে নিজেরই মনমতো হচ্ছিল না। তাই লেখা বন্ধ করে দেন। বছর পাঁচেক পরে এক ঈদে টিভিতে বিভিন্ন নাটকের প্রোমো দেখার সময় মনে হলো, আবার শুরু করলে কেমন হয়? পরিচালক ওসমান মিরাজ মাঝেমধ্যে ফোন দিয়ে জানতে চাইতেন, নাটক লিখবেন কি না। সব মিলিয়ে একসময় নিজেও সিরিয়াস হলেন। ২০২০ সালের শেষের দিকে ওসমান মিরাজকে একটি গল্প শোনালেন। গল্প পছন্দ হলো, চিত্রনাট্য না। তিন–তিনবার বদলের পর তুষ্ট হন নির্মাতা। গার্লফ্রেন্ড যখন ভাবি নামের সেই নাটকটিতে অভিনয় করেছিলেন জোভান ও তানজিন তিশা। নাটকটির অনেক ভিউ হয়, চলে আসে ইউটিউব ট্রেন্ডিংয়েও। এরপর একটার পর একটা প্রস্তাব আসে, বাড়ে ব্যস্ততা। এখন পর্যন্ত অনামিকার লেখা ১২০টির বেশি নাটক প্রচারিত হয়েছে, শুটিং হয়েছে ১৪০টি। এর মধ্যে ‘এমন একটা তুমি চাই’, ‘লাস্ট ফাইভ আওয়ারস’, ‘বন্ধু নাকি শত্রু’, ‘জানরে’, ‘কণা’, ‘বাড়িওয়ালি গার্লফ্রেন্ড’, ‘মিস্টার কুল’, ‘ক্রাশের বিয়ে’, ‘হাসিতে ফাঁসি’, ‘মিস ড্রাইভার’ নাটকগুলো তাঁর বেশি পছন্দ। অনামিকার লেখা বেশির ভাগ নাটকই কমেডিধর্মী। জানালেন, এ ধরনের চিত্রনাট্যের চাহিদা বেশি, তাঁর নিজেরও পছন্দ; তাই কমেডি নাটকই বেশি লেখেন। অনামিকার লেখা অনেক নাটকেরই নামে ‘বউ’, ‘এক্স’ বা ‘গার্লফ্রেন্ড’ থাকে। এ বিষয় তিনি নিজেও ভেবেছেন। চেষ্টা করছেন যতটা সম্ভব কমিয়ে আনতে। তবে যা তিনি আরও বাড়াতে চাইবেন, সেটা হলো ‘ভিউ’। আলাপে আলাপে অনামিকা জানালেন, নাটকের যেন ভিউ বেশি হয়, লেখার সময়ই সেটা তাঁর মাথায় থাকে। নাটকের বিষয়বস্তুর জন্য চোখ-কান খোলা রাখেন সব সময়, ফেসবুকে ‘কী চলছে’ সেটা নজরে রাখেন। বললেন, ‘চাই, আমার প্রতিটি কাজই অনেক ভিউ পাক, ট্রেন্ডিংয়ে আসুক। আমার কাজ ভিউ না পেলে মানে দর্শক না দেখলে আমার খারাপ লাগে।’ পারিশ্রমিক নিয়ে দেশের লেখকদের অনেক অভিযোগ। অনামিকার অভিজ্ঞতা কী? ‘নাটকের ক্ষেত্রে এখন পর্যন্ত অভিজ্ঞতা ভালো, সিনেমার ক্ষেত্রে ভালো না। তবে নাটকের ক্ষেত্রে দু-একটি নেগেটিভ ঘটনা যে ঘটেনি তা নয়। সে ক্ষেত্রে আমি প্রোডাকশন হাউসকে জানালে তাঁরা পাওনা পেতে সাহায্য করেছেন। যাঁরা প্রতিষ্ঠিত পরিচালক, তাঁরা কখনো পারিশ্রমিক নিয়ে ঘোরান না।’ অনামিকা মনে করেন, নাটকে আরও বেশি নারী লেখক যুক্ত হলে সেটা কনটেন্টে আরও বৈচিত্র্য যোগ করবে।"
  },
  {
    "date_published": "2024-11-10T08:50:00",
    "date_modified": "2024-11-10T08:50:00",
    "author": "সংবাদদাতা",
    "category": "জেলা",
    "tag": [
      "নিহত",
      "দেবীদ্বার",
      "সড়ক দুর্ঘটনা",
      "চট্টগ্রাম বিভাগ",
      "কুমিল্লা"
    ],
    "title": "‘আর কিচ্ছু চাই না, আমার বুকের মানিকটিরে ফিরাইয়া দেন’",
    "url": "https://www.prothomalo.com/bangladesh/district/oc7yp2rewi",
    "content": "কুমিল্লা নগর থেকে দেবীদ্বার উপজেলার হোসেনপুর গ্রামটির দূরত্ব প্রায় ২৬ কিলোমিটার। কুমিল্লা-সিলেট আঞ্চলিক মহাসড়ক–লাগোয়া উপজেলার জাফরগঞ্জ ইউনিয়নের গ্রামটিতে শনিবার দুপুর ১২টার দিকে প্রবেশ করতেই নীরব মনে হচ্ছিল। চারদিকে শোকের আবহ। অবশ্য গ্রামটির পরিবেশ এমনটা হওয়ার কারণও রয়েছে। কারণ, এই গ্রামেরই দুই ভাই-বোন একসঙ্গে প্রাণ হারিয়েছে একটি বাসের চাপায়। শিশু দুটির মা–বাবার আর কোনো সন্তান নেই। ওই দম্পতির আহাজারিতে ভারী হয়ে আসছিল বাতাস। গত বৃহস্পতিবার রাতে কুমিল্লা-সিলেট আঞ্চলিক মহাসড়কের দেবীদ্বার উপজেলার জাফরগঞ্জ ইউনিয়নের ছগুরা এলাকায় বাসচাপায় নিহত হয় জুনায়েদ হোসেন (১২) ও তাঁর ছোট বোন ফাহিমা আক্তার (১০)। বাবা জাহাঙ্গীর আলম সিএনজি অটোরিকশাটি চালাচ্ছিলেন। এ যেন বাবার গাড়িতে চড়ে দুই সন্তানের শেষযাত্রা। জাহাঙ্গীর আলম হোসেনপুর গ্রামের মান্তু মেম্বার বাড়ির বাসিন্দা। মহাসড়ক–লাগোয়া হলেও তাঁদের বাড়িতে যাওয়ার কোনো রাস্তা নেই। চলাচলের একমাত্র পথ ধানখেতের আইল। আজ শনিবার দুপুরে মহাসড়কের বাঁ পাশ দিয়ে অটোরিকশাচালক জাহাঙ্গীর আলমের বাড়িতে প্রবেশ করতেই কানে ভেসে আসছিল শিশুদের জন্য স্বজনদের আহাজারি। সাংবাদিক এসেছে শুনেই বাড়িতে তাঁদের থাকার টিনের ঘরটি থেকে কাঁদতে কাঁদতে বেরিয়ে আসেন নিহত জুনায়েদ ও ফাহিমার মা শেফালি বেগম। ৩০ বছর বয়সী এই গৃহবধূ সন্তানদের জন্য বিলাপ করতে করতে যেন কান্না করার শক্তিও হারিয়ে ফেলেছেন। কথাও বলতে পারছেন না। বুক চাপড়িয়ে বিলাপ করার সময় ভাঙা ভাঙা কণ্ঠে শেফালি বলেন, ‘আমার কিচ্ছু চাই না, আমার বুকের মানিকটিরে ফিরাইয়া দেন। আমার কইলজা ভাইঙ্গা দিসে গো পাষাণ বাস ড্রাইভারে। আমি অহন কী লইয়া থাইক্যাম।’ ঘটনার পর শিশুদের মরদেহ বাড়ির আঙিনায় যেখানে রাখা হয়েছিল, সেই স্থানটি দেখিয়েও কান্না করতে করতে একপর্যায়ে মাটিতেই লুটে পড়েন দুই সন্তান হারানো শেফালি। তাঁকে সান্ত্বনা দেওয়ার চেষ্টা করছেন বাড়ির অন্য নারীরা। তবে কোনো সান্ত্বনাতেই কান্না থামছে না তাঁর। বাড়ির বাসিন্দারা জানান, জাহাঙ্গীর ও শেফালি দম্পতির বিয়ে হয়েছিল ২০১২ সালে। বিয়ের প্রথম বছরই তাঁদের প্রথম সন্তান জুনায়েদ হোসেনের জন্ম হয়। এর দুই বছরের মাথায় আসে দ্বিতীয় সন্তান ফাহিমা আক্তার। ৩২ বছর বয়সী জাহাঙ্গীর আলম স্বল্প আয়ের মানুষ। তাঁরা চেয়েছিলেন দুটি সন্তানকেই মানুষের মতো মানুষ করতে। এ জন্য পরিকল্পনা করে আর কোনো সন্তান নেননি। কিন্তু তাঁদের সেই আদরের দুই ধনই এখন কবরে। জুনায়েদ জাফরগঞ্জের শ্রীপুর হাফেজিয়া মাদ্রাসার হিফজ বিভাগের শিক্ষার্থী আর ফাহিমা হোসেনপুর নূরানি মাদ্রাসার শিক্ষার্থী ছিল। বৃহস্পতিবার রাতে মাদ্রাসা থেকে বাবার অটোরিকশায় চড়ে নানার বাড়ি একই উপজেলার অলুয়া গ্রামে যাচ্ছিল দুই শিশু। কিন্তু তাঁদের আর নানার বাড়ি যাওয়া হয়নি। পথিমধ্যে বাসের চাপায় সিএনজিচালিত অটোরিকশায় থাকা ওই দুই শিশুর মৃত্যু হয়েছে। এ ঘটনায় তাঁদের বাবা ও সিএনজি অটোরিকশায় থাকা এক যাত্রী গুরুতর আহত হয়েছেন। শরীরের বিভিন্ন স্থানে আঘাত পাওয়া জাহাঙ্গীর এখন বাড়িতে আছেন। সন্তানদের জন্য কাঁদতে কাঁদতে তাঁর চোখের পানিও যেন শুকিয়ে গেছে। গতকাল দুপুরে বিলাপ করতে করতে জাহাঙ্গীর বলেন, ‘পোলাডার জানডা আমার কোলের মইধ্যে গেছে। সিএনজির মইধ্যে চাপা পইড়া মাইয়াডার পা আলগা হইয়া গেছে। বাসডা চাপ দেওনের লগে লগেই সব শেষ। আমি অহন কী লইয়া বাঁইচ্চাম। আমার তো সব শেষ হইয়া গেল।’ ঘটনার বর্ণনা দিয়ে জাহাঙ্গীর জানান, ওই দিন রাতে সন্তানদের মাদ্রাসা থেকে নিয়ে তিনি অলুয়া গ্রামে তাঁর শ্বশুরবাড়িতে যাচ্ছিলেন। মহাসড়কের ছগুরা এলাকায় এসে তিনি একটি রিকশাভ্যানকে অতিক্রম করে বাঁ পাশেই ছিলেন। এমন সময় বিপরীত দিক থেকে আসা কুমিল্লা থেকে মুরাদনগর উপজেলার কোম্পানীগঞ্জগামী ফারজানা পরিবহনের বাস পেছনের অংশ দিয়ে তাঁর সিএনজিচালিত অটোরিকশাকে চাপা দেয়। এতে পেছনের অংশ দুমড়েমুচড়ে গিয়ে অটোরিকশার সড়কের পাশে উল্টে পড়ে। গুরুতর আঘাত পেয়ে পা ভেঙে মেয়েটি কিছুটা দূরে গিয়ে পড়ে। জাহাঙ্গীর বলেন, ‘ওই বাসচালকের বেপরোয়া গতির কারণে এ ঘটনা ঘটেছে। আমি বাসচালকের কঠোর শাস্তির দাবি জানাই। সিএনজিচালিত অটোরিকশাটি আড়াই লাখ টাকা কিস্তি নিয়ে কিনেছিলাম। এখনো এক মাসও হয়নি। এর আগেই আমার সব শেষ হয়ে গেল।’ নিহত দুই শিশুর দাদি বৃদ্ধা রানু বেগমও নাতি–নাতনির জন্য বিলাপ করছিলেন। তিনি বলেন, ‘আমরার মানিক দুইডাইরে এইভাবে মারল ঘাতক বাসচালক। আমরার সব আনন্দ শেষ হইয়া গেছে। গরিব হইলেও আমার পোলাডার সাজানো সংসার আছিল, শান্তি আছিল। এহন আমার পোলাডা কেমনে বাঁচব। আমরা কেমনে বাঁচতাম।’ শিশুদের দাদা মোহাম্মদ সহিদ বলেন, ‘শুক্রবার জুমার নামাজের পর পারিবারিক কবরস্থানে শিশুদের লাশ দাফন করা হয়েছে। ঘটনার পর সবাই ভেবেছে চাপা দেওয়া বাসটি সুগন্ধা পরিবহনের। পরে এক যাত্রীর মাধ্যমে আমরা নিশ্চিত হয়েছি বাসটি ছিল ফারজানা পরিবহনের। ঘটনার পর বাসের মালিক চালকসহ বাসটিকে ঢাকা পাঠিয়ে দিয়েছেন বলে শুনেছি। আমাদেরকে আজকে বিকেলে থানায় ডাকা হয়েছে। তবে আমরা টাকা চাই না, বিচার চাই।’ ওই দিন চাপা দেওয়া বাসটিতে থাকা যাত্রীদের একজনের নাম মাসকট জাহান। তিনি এ ঘটনার বিস্তারিত জানিয়ে বলেন, ‘ওই দিন রাতে আমি ফারজানা পরিবহনের বাসের যাত্রী ছিলাম। বিপরীত দিক থেকে আসা বাসটি অতিক্রম করার সময় সিএনজি অটোরিকশাকে পেছনের অংশ দিয়ে ধাক্কা দিলে সিএনজি অটোরিকশা সড়কের পাশে ছিটকে পড়ে। ঘটনার পর আমরা বাসটি থামানোর জন্য বললেও চালক না থামিয়ে দ্রুত পালিয়ে যান। পরে আমি বাসের নম্বরটির ছবি তুলি। বাসের নাম হচ্ছে ফারজানা ট্রান্সপোর্ট আর নম্বর হচ্ছে কুমিল্লা-জ-১১-০৩৪৭ ।’ শনিবার দুপুরে মিরপুর হাইওয়ে ফাঁড়ির ইনচার্জ পরিদর্শক পারভেজ আলী বলেন, এ ঘটনায় ওই শিশুর চাচা রনি বাদী হয়ে দেবীদ্বার থানায় একটি মামলা করেছেন। মামলায় অজ্ঞাতনামা চালককে আসামি করা হয়েছে। ঘটনাটি তদন্ত করে দেখা হচ্ছে। এ ঘটনায় জড়িত ওই চালকের বিরুদ্ধে ব্যবস্থা নেওয়া হবে।"
  },
  {
    "date_published": "2024-11-10T08:56:49",
    "date_modified": "2024-11-10T08:56:49",
    "author": "খেলা ডেস্ক",
    "category": "ফুটবল",
    "tag": [
      "ইংলিশ প্রিমিয়ার লিগ",
      "পেপ গার্দিওলা",
      "ম্যানচেস্টার সিটি"
    ],
    "title": "এমন সিটি ১৮ বছরেও দেখা যায়নি",
    "url": "https://www.prothomalo.com/sports/football/2qo9mjn4gi",
    "content": "আরও একবার! লিগ কাপে টটেনহাম, চ্যাম্পিয়নস লিগে স্পোর্তিং লিসবন আর ইংলিশ প্রিমিয়ার লিগে বোর্নমাউথের পর এবার ব্রাইটন—৩০ অক্টোবর থেকে ৯ নভেম্বরের মধ্যে টানা চতুর্থ হার দেখে ফেলল ম্যানচেস্টার সিটি। পেপ গার্দিওলা জমানায় তো বটেই, গত দেড় যুগে সিটি সমর্থকেরা এমন কিছু দেখেননি। এমনকি গার্দিওলা নিজেও তাঁর ১৭ বছরের কোচিং ক্যারিয়ারে কখনো এমন কিছুর মুখোমুখি হননি। দুর্গতির এখানেই শেষ নয়। তেতো স্বাদের মুখোমুখি হতে হয়েছে আর্লিং হলান্ডকেও। প্রিমিয়ার লিগ পয়েন্ট তালিকায় চোখ রাখলে সিটি সমর্থকদের কপালে দুশ্চিন্তার ভাঁজ তো পড়ারই কথা। ম্যানচেস্টার সিটির এমন বাজে অবস্থার মূলে দলে চোটের মিছিল। এ বছরের ব্যালন ডি’অরজয়ী রদ্রি এসিএল চোটে লম্বা সময়ের জন্য মাঠের বাইরে ছিটকে গেছেন। গার্দিওলার দলের সেরা চার সেন্টার ব্যাক—রুবেন দিয়াজ, জন স্টোনস, মানুয়েল আকাঞ্জি ও নাথান আকেরাও দলে নেই। আর মাঝমাঠের অন্যতম প্রাণ কেভিন ডি ব্রুইনা চোট কাটিয়ে মাঠে ফিরলেও খুব একটা স্বচ্ছন্দ্য মনে হচ্ছে না। এমন পরিস্থিতির মধ্যেই টটেনহাম, বোর্নমাউথ ও লিসবনের কাছে হারের স্বাদ নিয়ে গতকাল ব্রাইটনের মাঠে নেমেছিল সিটি। ম্যাচে প্রথম গোলটি করেছে সিটিই, দলকে এগিয়ে দেন হলান্ড। প্রিমিয়ার লিগ ক্যারিয়ারে এর আগে কখনো গোল করে হারের হতাশায় মাঠ ছাড়তে হয়নি এই নরওয়েজিয়ানকে। এবার হলো। কারণ ৭৮ মিনিটে জোয়াও পেদ্রো আর ৮৩ মিনিটে ম্যাট ও’রাইলি গোল করে ব্রাইটনকে জেতান ২-১ গোলে। ২০০৬ সালের পর সব প্রতিযোগিতা মিলিয়ে টানা চার হার সিটি সমর্থকেরা দেখলেন এই প্রথম। বর্তমান মালিকপক্ষ সিটির মালিকানায় এসেছে এর ২ বছর পর, আর গার্দিওলার পা পড়েছে ১০ বছর পর। আবার গার্দিওলা নিজেও কখনো এভাবে টানা হারেননি। ২০০৭ থেকে কোচিং করিয়ে আসা এই স্প্যানিশের জন্যও এমন কিছু এই প্রথম। কাছাকাছি অভিজ্ঞতা আছে ২০১৪-১৫ মৌসুমে, যখন বায়ার্ন মিউনিখে টানা তিন হারের পর জার্মান কাপে পেনাল্টিতে হার দেখেছিলেন। ওই তিন হারের দুটি ছিল আবার বুন্দেসলিগায় ট্রফি নিশ্চিত হয়ে যাওয়ার পর, যে কারণে খুব একটা গায়েও লাগেনি। সেই গার্দিওলা সিটিকে টানা চারটি প্রিমিয়ার লিগ জেতানোর পর এখন বিব্রতকর পরিস্থিতিতে। ম্যাচ শেষে তাঁকে জিজ্ঞাসা করা হলো, এমন ফলের মাধ্যমে তাঁর দাপুটে রাজত্বের একটা যুগের অবসান হলো কি না? জবাবে বার্সেলোনা ও বায়ার্নের এই সাবেক কোচ বলেন, ‘মানুষ তো এটাই চায়, নাকি? এটা স্বাভাবিক। আমরা অনেক জিতেছি। আমি শুধু পুরো স্কোয়াডকে খেলার জন্য প্রস্তুত পেতে চাই।’ তবে সহসাই গার্দিওলা সেটা পাচ্ছেন না। অন্তত রদ্রির ফেরার সম্ভাবনা আপাতত নেই বললেই চলে। তবে সামনের ম্যাচগুলোতে সিটির ফল আরও কত খারাপ হতে পারে, এ নিয়ে বিচলিত নন গার্দিওলা, ‘যখন আমরা খারাপ খেলি, আমিই সবার আগে বলি ভালো হয়নি। কিন্তু আমার এখন সেই অনুভূতি হচ্ছে না।’ ব্রাইটনের কাছে সিটির হারের পর লিভারপুল নিজেদের মাঠে অ্যাস্টন ভিলাকে হারিয়েছে ২-০ ব্যবধানে। তাতে পয়েন্ট তালিকার শীর্ষ দুটি স্থানে অবশ্য পরিবর্তন আসেনি, শুধু ব্যবধানই বেড়েছে। শীর্ষে থাকা লিভারপুলের পয়েন্ট ১১ ম্যাচে ২৮। সিটি ৫ পয়েন্ট পিছিয়ে ২৩-এ। নটিংহাম ফরেস্ট ও ব্রাইটনের পয়েন্ট ১৯ করে, তবে নটিংহাম ১ ম্যাচ কম খেলেছে।"
  },
  {
    "date_published": "2024-11-10T08:01:57",
    "date_modified": "2024-11-10T08:01:57",
    "author": "নিজস্ব প্রতিবেদক",
    "category": "নিয়োগ",
    "tag": [
      "বেসরকারি চাকরি",
      "নিয়োগ",
      "চাকরিবাকরি",
      "ক্যারিয়ার"
    ],
    "title": "৪৭তম বিসিএসের বিজ্ঞপ্তি নিয়ে পিএসসি কী ভাবছে",
    "url": "https://www.prothomalo.com/chakri/employment/56jtswny2d",
    "content": "৪৭তম বিসিএসের নিয়োগ বিজ্ঞপ্তি নির্ধারিত সময়ের আগেই হতে পারে বলে জানিয়েছে বাংলাদেশ সরকারি কর্ম কমিশন (পিএসসি)। পিএসসির নিয়ম অনুসারে ৩০ নভেম্বর নতুন বিসিএসের বিজ্ঞপ্তি প্রকাশের কথা। তবে এবার কিছুদিন আগেই বিজ্ঞপ্তি প্রকাশের কথা ভাবছে পিএসসি। এ বিষয়ে জানতে চাইলে পিএসসির এক কর্মকর্তা প্রথম আলোকে বলেন, ‘৪৭তম বিসিএসের সবকিছু তৈরি হচ্ছে। ৪৭তম বিসিএসের নিয়োগ বিজ্ঞপ্তি জারি করার প্রয়োজনীয় ব্যবস্থা গ্রহণের জন্য বাংলাদেশ সরকারি কর্ম কমিশনকে (পিএসসি) চিঠি দিয়েছে জনপ্রশাসন মন্ত্রণালয়। সম্প্রতি এ চিঠি পাঠানো হয়েছে পিএসসিতে। চিঠিতে উল্লেখ করা হয়েছে, ৪৭তম বিসিএসে ৩ হাজার ৪৬০ শূন্য পদে ক্যাডার নিয়োগ দেওয়া হবে। এখন আমরা দ্রুতই বিজ্ঞপ্তি দেব।’ তিনি জানান, পিএসসির নিয়ম অনুসারে ৩০ নভেম্বর নতুন বিসিএসের বিজ্ঞপ্তি প্রকাশের কথা। তবে এবার কিছুদিন আগেই বিজ্ঞপ্তি প্রকাশের কথা ভাবছে পিএসসি। এ বিষয়ে জানতে চাইলে পিএসসির চেয়ারম্যান মোবাশ্বের মোনেম প্রথম আলোকে বলেন, বিজ্ঞপ্তি প্রকাশ করা নিয়ে কাজ হচ্ছে। দ্রুত কমিশনের সভায় কবে বিজ্ঞপ্তি দেওয়া যাবে, তা ঠিক করা হবে। এদিকে পিএসসিতে পাঠানো চিঠিতে জনপ্রশাসন মন্ত্রণালয় বলেছে, ৪৭তম বিসিএস পরীক্ষার মাধ্যমে বিভিন্ন ক্যাডারে নিয়োগের জন্য ক্যাডার নিয়ন্ত্রণকারী মন্ত্রণালয় বা বিভাগগুলোর চাহিদা মোতাবেক ৩ হাজার ৪৬০ শূন্য পদের বিপরীতে নিয়োগ বিজ্ঞপ্তি জারি করে প্রয়োজনীয় ব্যবস্থা গ্রহণের জন্য বলা হয়েছে বাংলাদেশ সরকারি কর্ম কমিশনকে। গত ১০টি বিসিএসের মধ্যে সবচেয়ে বেশি ক্যাডার নিয়োগ পাবেন এই বিসিএসে। এদিকে এর আগে পিএসসির পক্ষ থেকে বলা হয়েছিল, নভেম্বরের নির্ধারিত সময়ে বিজ্ঞাপন দেওয়ার ব্যাপারে তারা আশাবাদী।"
  },
  {
    "date_published": "2024-11-10T08:08:50",
    "date_modified": "2024-11-10T08:08:50",
    "author": "বিশেষ প্রতিনিধি",
    "category": "রাজনীতি",
    "tag": [
      "সরকার",
      "বৈষম্যবিরোধী ছাত্র আন্দোলন",
      "সমাবেশ",
      "মিছিল",
      "গণ-অভ্যুত্থান",
      "বিক্ষোভ",
      "আওয়ামী লীগ"
    ],
    "title": "আওয়ামী লীগকে আজ বিক্ষোভ করতে দেবে না সরকার, দুপুরে বৈষম্যবিরোধী ছাত্র আন্দোলনের কর্মসূচি",
    "url": "https://www.prothomalo.com/politics/3b3wpwt6k2",
    "content": "ছাত্র-জনতার অভ্যুত্থানে ক্ষমতাচ্যুত আওয়ামী লীগকে রাজপথে কোনো মিছিল-সমাবেশ বা কর্মসূচি পালন করতে না দেওয়ার ঘোষণা দিয়েছেন প্রধান উপদেষ্টার প্রেস সচিব শফিকুল আলম। তিনি এক ফেসবুক পোস্টে আওয়ামী লীগকে ফ্যাসিস্ট আখ্যা দিয়ে লিখেছেন, তারা কোনো জমায়েত বা মিছিল করার চেষ্টা করলে আইন প্রয়োগকারী সংস্থাগুলোর কঠোর অবস্থানের মুখোমুখি হতে হবে। অন্যদিকে ফ্যাসিবাদ প্রতিরোধ মঞ্চের ব্যানারে আজ দুপুর ১২টায় ঢাকায় গুলিস্তানের জিরো পয়েন্টে কর্মসূচি দিয়েছে বৈষম্যবিরোধী ছাত্র আন্দোলন। কর্মসূচির শিরোনাম পতিত স্বৈরাচার আওয়ামী লীগের বিচারের দাবিতে গণজমায়েত। এরশাদবিরোধী আন্দোলনে যুবলীগ কর্মী নূর হোসেন বুকে ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে মিছিলে নেমেছিলেন। সেদিন পুলিশের গুলিতে তিনি মারা যান। ১৯৮৭ সালে তাঁকে হত্যার আজকের এই দিনে ঢাকার জিরো পয়েন্টে শহীদ নূর হোসেন চত্বরে বিক্ষোভ মিছিলের ডাক দিয়েছে আওয়ামী লীগ। দলটি ফেসবুকে পোস্ট দিয়ে এ কর্মসূচি ঘোষণা করার পর তা উত্তেজনা সৃষ্টি করেছে। দলটির ওই কর্মসূচির বিরুদ্ধে অন্তর্বর্তী সরকারের কঠোর অবস্থানের কথা তুলে ধরে গতকাল শনিবার ফেসবুকে পোস্ট দিয়েছেন প্রধান উপদেষ্টার প্রেস সচিব শফিকুল আলম। যুব ও ক্রীড়া উপদেষ্টা আসিফ মাহমুদ সজীব ভূঁইয়াও এক ফেসবুক পোস্টে কঠোর হুঁশিয়ারি দিয়েছেন। প্রেস সচিব শফিকুল আলম ফেসবুক পোস্টে লিখেছেন, আওয়ামী লীগকে আজ রোববার বিক্ষোভ করার অনুমতি দেওয়ার কোনো সুযোগ নেই। এর কারণ ব্যাখ্যা করতে গিয়ে তিনি লিখেছেন, আওয়ামী লীগ এখন যে রূপে (কারেন্ট ফর্ম) আছে, তাতে এটি একটি ফ্যাসিবাদী দল। এই ফ্যাসিবাদী দলকে বাংলাদেশে বিক্ষোভ করতে দেওয়ার কোনো সুযোগ নেই। শফিকুল আলম এ-ও লিখেছেন, গণহত্যাকারী এবং স্বৈরাচারী শেখ হাসিনার নির্দেশে কেউ সমাবেশ, জমায়েত এবং মিছিল করার চেষ্টা করলে তাঁকে আইন প্রয়োগকারী সংস্থাগুলোর কঠোর অবস্থানের মুখোমুখি হতে হবে। অন্তর্বর্তী সরকার কোনো সহিংসতা কিংবা দেশের আইনশৃঙ্খলা পরিস্থিতি লঙ্ঘনের কোনো চেষ্টা মেনে নেবে না। ফেসবুক পোস্টে দেওয়া বক্তব্যের বিষয়ে প্রেস সচিব বাসসকে বলেন, এত বড় গণহত্যা চালানোর পরও দলটির মধ্যে কোনো ধরনের অনুশোচনা নেই। এই গণহত্যাকারী দলটি রাজনৈতিক কর্মসূচির নামে কোনো বিশৃঙ্খলা সৃষ্টির চেষ্টা করলে আইনশৃঙ্খলা রক্ষাকারী বাহিনী পূর্ণ শক্তি দিয়ে তাদের মোকাবিলা করবে। এদিকে বৈষম্যবিরোধী ছাত্র-জনতার ব্যানারে গতকাল রাতে বিক্ষোভ হয়েছে গুলিস্তানের জিরো পয়েন্টে। রাত সাড়ে ১১টার দিকে কিছু ব্যক্তিকে সেখানে অবস্থান ও স্লোগান দিতে দেখা যায়। গণহত্যাকারী বা নিষিদ্ধ সংগঠনের কেউ কর্মসূচি করার চেষ্টা করলে আইনশৃঙ্খলা রক্ষাকারী বাহিনী কঠোর ব্যবস্থা নেবে বলে জানিয়েছেন শ্রম ও কর্মসংস্থান এবং যুব ও ক্রীড়া উপদেষ্টা আসিফ মাহমুদ সজীব ভূঁইয়া। তিনি গতকাল ফেসবুকে এ স্ট্যাটাস দেন। উপদেষ্টা আসিফ মাহমুদ লিখেছেন, ‘গণহত্যাকারী ও নিষিদ্ধ সংগঠনের কেউ কর্মসূচি করার চেষ্টা করলে কঠোর ব্যবস্থা নেবে আইনশৃঙ্খলা রক্ষাকারী বাহিনী।’ উল্লেখ্য, শহীদ নূর হোসেন স্মরণে ও গণতান্ত্রিক অধিকার প্রতিষ্ঠার দাবিতে আজ বেলা তিনটায় ঢাকা ছাড়াও সব জেলা-উপজেলায় বিক্ষোভ মিছিলের ডাক দিয়েছে আওয়ামী লীগ।"
  },
  {
    "date_published": "2024-11-10T08:10:33",
    "date_modified": "2024-11-10T08:10:33",
    "author": "সিএনএন",
    "category": "যুক্তরাষ্ট্র",
    "tag": [
      "যুক্তরাষ্ট্র",
      "যুক্তরাষ্ট্রের প্রেসিডেন্ট নির্বাচন ২০২৪",
      "ডোনাল্ড ট্রাম্প"
    ],
    "title": "ট্রাম্প বিতর্কিত আদেশ দিলে কীভাবে সামলাবে পেন্টাগন",
    "url": "https://www.prothomalo.com/world/usa/6f8n9ta6c3",
    "content": "যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প দায়িত্ব নেওয়ার পর অভ্যন্তরীণ আইনশৃঙ্খলা রক্ষায় সেনাসদস্য মোতায়েন ও অরাজনৈতিক কর্মকর্তাদের বড় একটি অংশকে চাকরিচ্যুতির আদেশ দিতে পারেন। এমন অবস্থা দেখা দিলে কীভাবে মোকাবিলা করা হবে, তা নিয়ে আলোচনা করছেন পেন্টাগনের কর্মকর্তারা। মার্কিন প্রতিরক্ষা কর্মকর্তাদের অনানুষ্ঠানিক এ আলোচনার আগে ট্রাম্প অভ্যন্তরীণ আইনশৃঙ্খলা রক্ষায় ও গণহারে অবৈধ অভিবাসীদের নিজ দেশে পাঠাতে ‘অ্যাকটিভ-ডিউটি’তে থাকা সদস্যদের কাজে লাগানোর ইঙ্গিত দিয়েছিলেন। একই সঙ্গে কেন্দ্রীয় সরকারে অনুগত ব্যক্তিদের ব্যাপক হারে নিয়োগ ও জাতীয় নিরাপত্তা সংস্থাগুলো থেকে ‘দুর্নীতিবাজ’ কর্মকর্তাদের বাদ দেওয়ার ইঙ্গিত দেন। প্রথম মেয়াদে প্রেসিডেন্ট থাকাকালে ট্রাম্পের সঙ্গে জ্যেষ্ঠ সামরিক কর্মকর্তাদের অনেকেরই বৈরী সম্পর্ক ছিল। এঁদের অন্যতম অবসরপ্রাপ্ত জেনারেল মার্ক মিলে। যুক্তরাষ্ট্রের জয়েন্ট চিফস অব স্টাফের চেয়ারম্যান থাকাকালে মার্ক মিলে পারমাণবিক অস্ত্র ব্যবহারে ট্রাম্পের ক্ষমতাকে সীমিত করেছিলেন। ইতিমধ্যে ট্রাম্প মার্কিন সামরিক নেতাদের ‘দুর্বল’ ও ‘অক্ষম’ বলে আখ্যায়িত করেছেন। ট্রাম্প দ্বিতীয় মেয়াদে প্রেসিডেন্ট নির্বাচিত হওয়ার পর মার্কিন প্রতিরক্ষা সদর দপ্তর পেন্টাগনকে নতুন করে ঢেলে সাজানোর প্রস্তুতি চলছে। প্রতিরক্ষা বিভাগের এক কর্মকর্তা বলেন, ‘আমরা সবচেয়ে খারাপ দৃশ্য সামনে রেখে প্রস্তুতি নিচ্ছি ও পরিকল্পনা সাজাচ্ছি। তবে এসব কীভাবে (কার্যকর) হবে, আমরা এখনো তা জানি না।’ নির্বাচনে ট্রাম্প জেতায় পেন্টাগনের ভেতর প্রশ্নও উঠেছে, যদি তিনি বেআইনি আদেশ দেন, বিশেষ করে এ বিভাগে তাঁর নিয়োগ দেওয়া রাজনৈতিক নেতারা যদি পিছু না হটেন, তখন কী হবে। এ বিষয়ে আরেক প্রতিরক্ষা কর্মকর্তা বলেন, ‘সেনাদের বিধিবহির্ভূত আদেশ অমান্য করার অধিকার আইনেই আছে। তবে প্রশ্ন হলো, এরপর কী হবে। আমরা কি জ্যেষ্ঠ সামরিক নেতাদের পদত্যাগ করতে দেখব?’ পেন্টাগনকে নেতৃত্ব দেওয়ার ভার ট্রাম্প কাকে দেন, সেটি এখনো স্পষ্ট নয়। তবু কর্মকর্তারা আশা করেন, ট্রাম্প ও তাঁর নিয়োগ করা কর্মকর্তারা সামরিক নেতাদের সঙ্গে ‘বৈরী’ সম্পর্ক এড়ানোর চেষ্টা করবেন; যেমন সম্পর্ক তাঁর প্রথম মেয়াদে দেখা গেছে। ট্রাম্পের প্রথম শাসনামলে দায়িত্ব পালন করা সাবেক এক প্রতিরক্ষা কর্মকর্তা বলেন, ‘ট্রাম্পের প্রথম শাসনামলে হোয়াইট হাউস ও প্রতিরক্ষা বিভাগের মধ্যে সম্পর্ক ছিল সত্যিকার অর্থে খারাপ। তাই আমি জানি, এখন ট্রাম্প প্রশাসন কীভাবে প্রতিরক্ষা বিভাগের জন্য কর্মী বাছাই করবে। এটি পেন্টাগন কর্মকর্তাদের সবচেয়ে বড় চিন্তার বিষয়।’ ট্রাম্প যদি নির্বাহী আদেশ ‘শিডিউল এফ’ পুনর্বহাল করেন, সে ক্ষেত্রে বাইডেন প্রশাসনের বেসামরিক কোন কর্মীরা এটির শিকার হতে পারেন, তা বোঝার চেষ্টা করছেন প্রতিরক্ষা কর্মকর্তারা। নির্বাহী ওই আদেশ প্রথম জারি করা হয়েছিল ২০২০ সালে। আদেশটি কার্যকর হলে দেশজুড়ে বিপুলসংখ্যক অরাজনৈতিক সরকারি কর্মী প্রশাসনিক পুনর্বিন্যাসের আওতায় আসবেন; যাতে খুব সহজে চাকরিচ্যুতির শিকার হতে পারেন তাঁরা। অনেক প্রতিরক্ষা কর্মকর্তারই এ মুহূর্তে বড় চিন্তার বিষয়, ট্রাম্প কীভাবে মার্কিন সামরিক শক্তিকে অভ্যন্তরীণ কাজে ব্যবহার করেন, সেটি। গত মাসে ট্রাম্প বলেন, সামরিক বাহিনীকে ‘ঘরের ভেতরের শত্রু’ ও ‘উগ্রবাদী বাম খ্যাপাটেদের’ মোকাবিলায় ব্যবহার করা উচিত। নির্বাচনের দিন বিরোধীদের সম্ভাব্য বিক্ষোভের দিকে ইঙ্গিত করে ট্রাম্প আরও বলেছিলেন, ‘আমি মনে করি, প্রয়োজনে ন্যাশনাল গার্ড দিয়ে বা সত্যিই প্রয়োজন হলে সামরিক বাহিনীকে দিয়ে সহজেই বিক্ষোভ ঠেকানো যায়।’ ট্রাম্পের আগের শাসনামলে কাজ করেছেন এমন কয়েকজন জ্যেষ্ঠ সামরিক কর্মকর্তা তাঁর কর্তৃত্ববাদী চেতনা বা ঝোঁকের বিষয়ে গত কয়েক বছর ধরে সতর্কতা উচ্চারণ করেছেন। এই কর্মকর্তাদের মধ্যে আছেন মার্ক মিলে, হোয়াইট হাউসে ট্রাম্পের সাবেক চিফ অব স্টাফ জেনারেল (অব.) জন কেলি। নির্বাচনের আগে কেলি বলেছিলেন, ট্রাম্প ‘ফ্যাসিস্টের সাধারণ সংজ্ঞায়’ পড়েন। তিনি হিটলারের নাৎসি জেনারেলদের আনুগত্যের কথা বলেন। একজন কমান্ডার ইন চিফের (প্রেসিডেন্ট ট্রাম্প) ক্ষমতার সম্ভাব্য অপব্যবহার থেকে সামরিক বাহিনীকে রক্ষায় আগেভাগেই পেন্টাগনের করার কিছু নেই। এ ক্ষেত্রে ট্রাম্পের আদেশের বৈধতার বিষয়ে প্রতিরক্ষা বিভাগের কৌঁসুলিরা সামরিক নেতাদের সুপারিশ করতে পারেন। কিন্তু সত্যিকার এমন কোনো আইনি সুরক্ষা নেই, যা দিয়ে রাজপথে সেনা মোতায়েন থেকে ট্রাম্পকে ঠেকিয়ে রাখা যেতে পারে। এ প্রসঙ্গে ট্রাম্প প্রশাসনে কাজ করা প্রতিরক্ষা বিভাগের এক কর্মকর্তা বলেন, তাঁর বিশ্বাস, ট্রাম্প সম্ভবত দেশের দক্ষিণে কাস্টমস ও সীমান্ত সুরক্ষায় অতিরিক্ত ‘অ্যাকটিভ-ডিউটি’ বাহিনীকে কাজে লাগাবেন। যুক্তরাষ্ট্রের সীমান্তে এরই মধ্যে ‘অ্যাকটিভ-ডিউটি’সহ ন্যাশনাল গার্ড ও রিজার্ভ বাহিনীর কয়েক হাজার সদস্য মোতায়েন করা হয়েছে। বাইডেন প্রশাসন গত বছর সীমান্তে ১ হাজার ৫০০ অ্যাকটিভ-ডিউটি সদস্য পাঠায়। পরে তাঁদের সঙ্গে যোগ দেন আরও কয়েক শ সদস্য। সাবেক ওই প্রতিরক্ষা কর্মকর্তা বলেন, ট্রাম্পের গণহারে অভিবাসী তাড়ানোর পরিকল্পনা কার্যকর করতে ভবিষ্যতে এই সেনাদের যুক্তরাষ্ট্রের বিভিন্ন শহরে পাঠানোও অসম্ভব কিছু না। যুক্তরাষ্ট্রের শহরে শহরে রাস্তায় সেনা নামানো হলে সেটিকে হালকাভাবে দেখার কিছু নেই।"
  },
  {
    "date_published": "2024-11-10T08:05:00",
    "date_modified": "2024-11-10T08:05:00",
    "author": null,
    "category": null,
    "tag": [
      "চিকিৎসাবিজ্ঞান",
      "অনুপ্রেরণা",
      "সুখবর",
      "স্বপ্ন নিয়ে"
    ],
    "title": "০-৯৯৯ স্কোরের পরীক্ষায় ডা. শরিফুল পেয়েছেন ১২৫৫",
    "url": "https://www.prothomalo.com/lifestyle/e0d3lnzqok",
    "content": "যে পরীক্ষার অফিশিয়াল স্কোর ০-৯৯৯, সেই পরীক্ষায় ১২৫৫ নম্বর পেয়েছেন আপনি। কীভাবে সম্ভব হলো? এমআরসিপি পরীক্ষার স্কোর বা মানবণ্টনের নিয়মটা ঠিক প্রচলিত অন্যান্য পরীক্ষার মতো নয়। এখানে কোন প্রশ্নের জন্য একজন পরীক্ষার্থী কত নম্বর পাবেন, তা আগে থেকে নির্ধারিত থাকে না। পরীক্ষা হয়ে যাওয়ার পর সব পরীক্ষার্থীর পরীক্ষার ওপর নির্ভর করে প্রশ্নের মানবণ্টন করা হয়। ধরুন, একটি প্রশ্নের সঠিক উত্তর দিতে পেরেছেন অধিকাংশ শিক্ষার্থী। সে ক্ষেত্রে সে প্রশ্নের নম্বর কমে যাবে। আবার যে প্রশ্ন তুলনামূলক কঠিন, অর্থাৎ বেশির ভাগ শিক্ষার্থী যেটির উত্তর দিতে ব্যর্থ হয়েছেন, সে প্রশ্নের নম্বর অনেকটা বেড়ে যাবে। এভাবে হিসাব–নিকাশ করে প্রতিটি প্রশ্নের নম্বর ঠিক করা হয় এবং সেই অনুযায়ী প্রত্যেক শিক্ষার্থীকে নম্বর দেওয়া হয়। রয়্যাল কলেজ অব ফিজিশিয়ানসে নম্বর দেওয়ার এ জটিল প্রক্রিয়া সম্পন্ন করার জন্য প্রযুক্তির সহায়তা নেওয়া হয়। সেখানকার কর্তৃপক্ষের ভাষ্য, এ পরীক্ষায় একজন শিক্ষার্থীর স্কোর হতে পারে ০-৯৯৯–এর মধ্যে। তবে এ সহজ প্রশ্ন আর কঠিন প্রশ্নের জটিল হিসাব মেলানোর পর কেবল হাতে গোনা দু-একজন শিক্ষার্থীর স্কোরই হাজার ছাড়ায়। আর কোনো পরীক্ষার্থী কি আপনার মতো স্কোর তুলতে পেরেছেন? স্কোর জানার পর নিজেই বিশ্বাস করতে পারছিলাম না! রয়্যাল কলেজ অব ফিজিশিয়ানস সব পরীক্ষার্থীর স্কোর একটা গ্রাফের সাহায্যে প্রকাশ করে। এবারের পরীক্ষার ফলাফলের গ্রাফে এক হাজার পেরোনো স্কোর আছে দুটি। একটি আমার, ১২৫৫; অন্যটি ১০২৫। তার আগে নিজেও জানতাম না যে এখানে হাজারের ওপর স্কোর সম্ভব। তার মানে তো আপনিই সেরা! নিকট অতীতে ফলাফলের গ্রাফে কি কোনো শিক্ষার্থীকে আপনার মতো স্কোর করতে দেখা গিয়েছে? আগের ফলাফলের গ্রাফগুলো খুঁজে দেখেছি। কোনোটাতে ১০২৫–এর ওপর স্কোর হতে দেখিনি, আর গ্রাফটা সে জন্য ১১০০–তেই তাঁরা লিমিট করে দিতেন। এবার আমার স্কোরটা গ্রাফে আনার জন্য স্কোরের ঘর ১৩০০ পর্যন্ত বিস্তৃত করতে হয়েছে। যুক্তরাজ্যের বন্ধুদের সঙ্গে আলাপ করেও জেনেছি, তাঁরা কেউ এর আগে ফলাফলের এত দূর বিস্তৃত গ্রাফ দেখেননি। এই দুর্দান্ত সাফল্যের রহস্য কী? কেবল পরীক্ষার প্রস্তুতি নিয়েই এই স্কোর হয়েছে, আসলে তা নয়; আমার বিশ্বাস, ঢাকা মেডিকেল কলেজে পড়ার সময় থেকে এ পর্যন্ত যা কিছু শিখেছি, এটা তারই ফল। প্রথম বর্ষ থেকে শিক্ষকদের ক্লাস আর বইপত্র থেকে জ্ঞানার্জনের সূচনা; এরপর তৃতীয় বর্ষ থেকে ওয়ার্ডে রোগী দেখে হাতেকলমে শেখা। এরপর সরকারি চাকরির সূত্রে বিভিন্ন রোগী দেখা, জাতীয় হৃদ্‌রোগ ইনস্টিটিউটে হৃদ্‌রোগ বিষয়ে এমডি কোর্সে ভর্তি হওয়া—যেখানে যত অভিজ্ঞতা হয়েছে, পরীক্ষায় সবকিছুই কাজে লেগেছে। এ পরীক্ষায় দুটি আলাদা ‘পেপার’ থাকে। প্রথম ‘পেপার’ পরীক্ষা ভালো হলেও দ্বিতীয় ‘পেপার’ পরীক্ষা দেওয়ার পর মনে হচ্ছিল, আরেকটু ভালোভাবে প্রস্তুতি নেওয়া উচিত ছিল। আসলে এই ‘পেপার’-এর পরীক্ষার পর বাংলাদেশের কেন্দ্রের প্রায় সব পরীক্ষার্থীই কমবেশি হতাশায় ভুগছিলেন। কারণ, ‘পেপার’টা বেশ কঠিন ছিল। তবে শেষ পর্যন্ত উপলব্ধি করেছি, মেডিকেল জীবনের শুরু থেকে নিয়মতান্ত্রিকভাবে পড়ালেখা করলে বিশেষজ্ঞ হওয়ার পরীক্ষাগুলোতেও ভালো করা সম্ভব। পড়ার বিষয়বস্তু সম্পর্কে শুরু থেকেই স্বচ্ছ ধারণা তৈরি করা জরুরি। স্নাতকোত্তর পর্যায়ে অধিকাংশ শিক্ষার্থীই হয়তো নিজ উদ্যোগে পড়ালেখায় মনোযোগী হন। তবে চিকিৎসক জীবনের এই পর্যায়ে এমআরসিপিসহ অধিকাংশ পরীক্ষাতেই সাফল্য পাওয়া খুব কঠিন। এ ক্ষেত্রে পড়ালেখার বাইরে কি আরও কোনো বিষয় গুরুত্বপূর্ণ? আত্মবিশ্বাসটা খুব জরুরি। আর উৎসাহ দেওয়ার মতো একজন ভালো ‘মেন্টর’ও প্রয়োজন। আমার ‘মেন্টর’ জাতীয় হৃদ্‌রোগ ইনস্টিটিউটের সহযোগী অধ্যাপক ডা. আবদুল মোমেন এবং অধ্যাপক ডা. সালাহউদ্দীন উলুব্বী, যাঁদের কারণে আমি আত্মবিশ্বাসী হয়ে উঠতে পেরেছি। স্নাতকোত্তর পর্যায়ের পড়ালেখা আবার শুধু নিজেকে নিয়েও নয়। পরিবার-পরিজনের আত্মত্যাগও জড়িয়ে থাকে এর সঙ্গে। আমার স্ত্রী এবং পরিবারের অন্যদের আত্মত্যাগও পাথেয় হয়েছে আমার এই পথচলায়।"
  },
  {
    "date_published": "2024-11-10T08:00:00",
    "date_modified": "2024-11-10T08:00:00",
    "author": "মার্ক লিওনার্ড",
    "category": "কলাম",
    "tag": [
      "ভূরাজনীতি",
      "ইউরোপ",
      "ডোনাল্ড ট্রাম্প"
    ],
    "title": "ট্রাম্পকে কীভাবে সামলাবে দিশাহারা ইউরোপ",
    "url": "https://www.prothomalo.com/opinion/column/57kf1kfwbl",
    "content": "ডোনাল্ড ট্রাম্পের হোয়াইট হাউসে ফিরে আসাটা ইউরোপের নেতাদের নতুন বাস্তবতার মুখে দাঁড় করিয়েছে। তাঁদের সামনে এখন দুটি বড় ফাঁদ বা ভুল। এর একটি হলো ট্রাম্পের সম্ভাব্য নীতির বিষয়ে আতঙ্কগ্রস্ত হয়ে পড়া, অপরটি হলো বাস্তবতাকে মোকাবিলা না করে পুরো পরিস্থিতিকে এড়িয়ে যাওয়া। এ দুই ফাঁদে পা দেওয়া থেকে তাঁদের বাঁচতেই হবে। সমস্যা হলো, এ ফাঁদে পা দেওয়া থেকে নিজেদের বাঁচানো ইউরোপের নেতাদের পক্ষে সহজ হবে না; আবার এ ফাঁদ এড়াতে না পারলে ইউরোপকে অনেক বড় পরিণতি ভোগ করতে হতে পারে। ট্রাম্পের ফিরে আসায় আতঙ্কগ্রস্ত হওয়ার কারণগুলো স্পষ্ট। ট্রাম্প এমনিতে কখন কী করে বসবেন, তা আগেভাগে বোঝা মুশকিল এবং তিনি অসম্ভব রকমের হঠকারী লোক। তবে এতে কোনো সন্দেহ নেই, ট্রাম্পের রাজনৈতিক প্রবৃত্তি এবং ঘোষিত পরিকল্পনা ইউরোপের নিরাপত্তা, অর্থনীতি ও রাজনৈতিক ব্যবস্থার স্তম্ভগুলোকে কাঁপিয়ে দেবে। নিরাপত্তা ইস্যুতে ইউরোপীয়দের আতঙ্কিত হওয়ার যথেষ্ট কারণ আছে। প্রথমত, ট্রাম্পের প্রস্তাবিত ইউক্রেনের জন্য ‘শান্তিপরিকল্পনা’ ইউক্রেনের আঞ্চলিক অখণ্ডতাকে লঙ্ঘন করতে পারে এবং দেশটিকে নিরস্ত্র ও স্থায়ীভাবে ন্যাটো থেকে বাদ দিতে পারে। ট্রাম্প গদিতে বসার পর যুক্তরাষ্ট্র ন্যাটোতে তার অংশগ্রহণ উল্লেখযোগ্যভাবে কমিয়ে দেবে এবং সামরিক কমান্ড ও খরচাপাতির দায়দায়িত্ব ইউরোপীয়দের ওপর চাপিয়ে দেবে। এর ফলে ন্যাটো নিজেই হয়তো ‘নিষ্ক্রিয়’ অবস্থায় চলে যেতে পারে। মধ্যপ্রাচ্য ইস্যুতে ইউরোপীয়রা সংগত কারণেই চিন্তিত হয়ে পড়েছে। কারণ, মধ্যপ্রাচ্যে ট্রাম্পের ‘শান্তি নিশ্চিতকরণ’ পরিকল্পনার মানে হলো ইসরায়েলের প্রধানমন্ত্রী বেনিয়ামিন নেতানিয়াহুর চরমপন্থী জোটের সম্প্রসারণমূলক পরিকল্পনাকে সমর্থন করা। এমনকি ট্রাম্পের ওই পরিকল্পনায় ফিলিস্তিনিদের গাজা ও পশ্চিম তীর থেকে বহিষ্কার করে মিসর ও জর্ডানে পুনর্বাসনের মতো পদক্ষেপও অন্তর্ভুক্ত থাকতে পারে। ট্রাম্প গদিনশিন হওয়ার পর অর্থনৈতিক পরিস্থিতি আরও ভয়ংকর অবস্থায় চলে যাওয়ার আশঙ্কা আছে। ট্রাম্প বাইরের দেশ থেকে যুক্তরাষ্ট্রে পণ্য আমদানির ক্ষেত্রে ১০ থেকে ২০ শতাংশের একটি সর্বজনীন আমদানি শুল্ক আরোপের কথা বলে রেখেছেন। আর চীনের পণ্য আমদানির ক্ষেত্রে ৬০ শতাংশ শুল্ক আরোপ করা হবে বলেও জানিয়ে রেখেছেন। ট্রাম্পের এই নীতি বৈশ্বিক বাণিজ্যযুদ্ধ লাগিয়ে দিতে পারে। সে ধরনের বাণিজ্যযুদ্ধ শুরু হলে অন্য সরকারগুলো অর্থনৈতিক আঘাত থেকে নিজেদের বাঁচাতে যুক্তরাষ্ট্রের বিরুদ্ধে পাল্টা ব্যবস্থা নেবে। ট্রাম্পের কঠোর শুল্কনীতির মাধ্যমে যদি চীনকে মার্কিন বাজার থেকে বের করে দেওয়া হয়, তাহলে ইউরোপীয়রা আগের চেয়ে বেশি ঝুঁকির মধ্যে পড়ে যাবে। কারণ, চীনের অতিরিক্ত উৎপাদনক্ষমতার প্রভাব (ওভার ক্যাপাসিটি) ইউরোপীয়দের ওপর বেশি পড়বে। ইউরোপের পরিস্থিতি আরও জটিল হতে পারে। কারণ, ট্রাম্প প্রেসিডেন্ট থাকায় ইউরোপ এক হয়ে পাল্টা ব্যবস্থা নিতে পারবে না। তাদের এক হতে না পারার পেছনে ‘ইললিবারেল ইন্টারন্যাশনাল’ নামের একটি তথাকথিত আন্তর্জাতিক জোট কাজ করবে। ওই জোটে ট্রাম্পের ঘনিষ্ঠ মিত্র হাঙ্গেরির প্রধানমন্ত্রী ভিক্টর ওরবান এবং ইতালির প্রধানমন্ত্রী জর্জিয়া মেলোনি রয়েছেন। এই নেতারা তাঁদের নীতিতে স্বাধীনতাবিরোধী মানসিকতা দেখিয়ে থাকেন, যা ইউরোপের সামগ্রিক রাজনৈতিক ও কৌশলগত প্রতিক্রিয়াকে দুর্বল করে দিতে পারে। এসব কারণে ইউরোপীয় নেতারা আতঙ্কের দ্বারপ্রান্তে রয়েছেন এবং ওয়াশিংটনে গিয়ে দ্বিপক্ষীয় চুক্তি করার জন্য তাড়াহুড়া করতে প্রলুব্ধ হচ্ছেন—যেমনটি অনেকেই ট্রাম্পের প্রথম মেয়াদের সময় করেছিলেন। কিন্তু তাঁরা যদি আলাদা আলাদাভাবে যুক্তরাষ্ট্রের সঙ্গে কাজ করেন, তাহলে তা সরাসরি ইউরোপীয় ঐক্যের ক্ষতির কারণ হবে। দ্বিতীয় ভুলটিও সমানভাবে বিপজ্জনক। ট্রাম্প যে ধরনের হুমকি তৈরি করতে পারেন, তা যদি ইউরোপের নেতারা গায়ে না লাগান বা অস্বীকার করেন, তাহলে শেষমেশ দেখা যাবে, নিজেদের মতো করে পরিস্থিতি মোকাবিলার জন্য নিজেদের যতটুকু গুছিয়ে নেওয়া দরকার, তা তাঁরা করতে পারেননি। চার বছর ধরে ইউরোপীয় নেতারা জানতেন, ট্রাম্প আবার ফিরে আসতে পারেন এবং এ জন্য সম্ভাব্য পরিস্থিতি মোকাবিলায় তাঁরা কিছু পদক্ষেপও নিয়েছেন। তাঁরা তাঁদের নতুন ভূরাজনৈতিক দুর্বলতাগুলো মোকাবিলার জন্য কিছু ব্যবস্থা ও নিয়েছেন। যেমন তাঁরা প্রতিরক্ষা খাতে ব্যয় বাড়িয়েছেন (সামগ্রিকভাবে ইউরোপীয়রা এখন তাঁদের জিডিপির ২ শতাংশের বেশি প্রতিরক্ষায় ব্যয় করছেন) এবং রাশিয়ার গ্যাসের ওপর নির্ভরতা কমিয়েছেন। তবে মোটের ওপর তাঁরা অনেক ধীরগতিতে এগিয়েছেন। এদিকে ইউরোপের কোনো কোনো নেতা ভুল আত্মবিশ্বাসে ভাসছেন। তাঁদের ধারণা, তাঁরা ট্রাম্পের প্রথম মেয়াদে যেহেতু টিকে থাকতে পেরেছেন, সেহেতু আরেকটি মেয়াদেও টিকে যেতে পারবেন। কিন্তু তাঁদের মনে রাখা দরকার, ২০১৭-২০ সালের ট্রাম্পের সঙ্গে বর্তমান ট্রাম্পের অনেক তফাত। প্রথম মেয়াদের ট্রাম্প ছিলেন রাজনীতির বাইরের একজন মানুষ, যিনি নির্বাচনে জিতে নিজেই অবাক হয়েছিলেন এবং প্রতিষ্ঠানের স্বীকৃতি পেতে ব্যগ্র ছিলেন। এবার ট্রাম্প অভিজ্ঞ। আগের মেয়াদে তিনি যেসব প্রতিষ্ঠানের দ্বারা বাধাপ্রাপ্ত হয়েছিলেন, এবার তিনি তাঁদের বিরুদ্ধে প্রতিশোধ নিতে দৃঢ়প্রতিজ্ঞ। বিষয়টিকে ইউরোপীয় নেতাদের গুরুত্বের সঙ্গে নেওয়া উচিত এবং সে অনুযায়ী নিজেদের প্রস্তুত করা উচিত। ইউরোপীয় নেতাদের জন্য সবচেয়ে জরুরি কাজ হলো, এখন থেকে ২০২৫ সালের ২০ জানুয়ারি পর্যন্ত প্রায় ৭০ দিনের মধ্যে তাঁদের সাধারণ স্বার্থগুলোর বিষয়ে একমত হওয়া এবং কীভাবে সেগুলো রক্ষা করা যায়, তার উপায় খুঁজে বের করা। এসব স্বার্থ রক্ষার কাজ যদি যুক্তরাষ্ট্রের সঙ্গে একত্রে থেকে করা সম্ভব হয় তো ভালো; না হলে তা তাঁদের নিজেদেরই করতে হবে। এর অর্থ হচ্ছে, ইউরোপকে নিরাপত্তা ও অর্থনৈতিক চাপ থেকে রক্ষা করার জন্য একটি সুসংগঠিত পরিকল্পনা প্রস্তুত করতে হবে। ইউরোপের জন্য সবচেয়ে তাৎক্ষণিক উদ্বেগের ইস্যু হলো ইউক্রেন। ইউক্রেনকে নিরস্ত্র করে রাখা এবং ন্যাটো থেকে দেশটিকে দূরে রাখাসংক্রান্ত যেকোনো চুক্তি যাতে না হয়, তা আগে নিশ্চিত করতে হবে। এ ছাড়া ইউক্রেনকে স্বল্প মেয়াদে নিরবচ্ছিন্ন গোলাবারুদ এবং বিমান প্রতিরক্ষাব্যবস্থা সরবরাহ করার বিষয়টি ইউরোপকে নিশ্চিত করতে হবে। পাশাপাশি দীর্ঘ মেয়াদে ইউক্রেনকে বিশ্বস্ত নিরাপত্তার নিশ্চয়তা দিতে হবে। এ ছাড়া ইউরোপকে আরও দক্ষভাবে প্রতিরক্ষা খাতে ব্যয় করার উপায় খুঁজে বের করতে হবে। ন্যাটো ও ইউরোপীয় ইউনিয়নের জন্য যুদ্ধের জন্য প্রস্তুত বাহিনীর সংখ্যা বাড়াতে হবে; প্রয়োজনে তাদের নিজস্ব পারমাণবিক প্রতিরোধ ক্ষমতাকে শক্তিশালী করতে হবে। ইউরোপের দ্বিতীয় বৃহত্তম চ্যালেঞ্জ হবে বাণিজ্য। যদি ট্রাম্প তাঁর প্রতিশ্রুতি অনুযায়ী সব আমদানির ওপর শুল্ক আরোপ করেন, তাহলে ইইউ এবং তাদের সবচেয়ে বড় রপ্তানি বাজারের মধ্যে বাণিজ্যযুদ্ধ অনিবার্য। সে অবস্থায় ইইউকে যুক্তরাষ্ট্রের বিরুদ্ধে পাল্টা ব্যবস্থা নেওয়ার প্রস্তুতি নিতে হবে এবং বিশ্বের অন্যান্য অংশের সঙ্গে বাণিজ্য সম্প্রসারণের চেষ্টা করতে হবে। ট্রাম্পের জয় ইইউর সঙ্গে যুক্তরাজ্যের সম্পর্কের প্রেক্ষাপট পুরোপুরি বদলে দিচ্ছে। এখন ইইউর উচিত যুক্তরাজ্যের প্রতি একটি বৃহৎ ও সাহসী প্রস্তাব নিয়ে এগিয়ে আসা, যাতে তারা একসঙ্গে কাজ করে একটি নতুন ধরনের অংশীদারি গড়ে তুলতে পারে। যুক্তরাজ্যের প্রধানমন্ত্রী কিয়ার স্টারমারের উচিত শক্তিশালী ও আরও ঐক্যবদ্ধ ইউরোপের জন্য কাজ করার অঙ্গীকার করা। এটি বাস্তবায়নের জন্য ফ্রান্স, জার্মানি, ইতালি, পোল্যান্ড ও স্পেন—এই ইইউ সদস্যরাষ্ট্রগুলোকে নিজ নিজ অভ্যন্তরীণ রাজনীতির ঊর্ধ্বে উঠে একটি সর্ব-ইউরোপীয় ঐকমত্য প্রতিষ্ঠা করতে হবে। ট্রাম্পের প্রত্যাবর্তনের প্রতিক্রিয়া হিসেবে ইউরোপের সৃজনশীলতা, স্থিতিস্থাপকতা এবং নিজস্ব স্বার্থ রক্ষার দৃঢ় প্রতিশ্রুতির প্রয়োজন হবে। তাদের মনে রাখতে হবে, প্রতিটি সংকট একটি সুযোগ সামনে এনে দেয়। ট্রাম্প সংকটও ইউরোপীয়দের সামনে একটি শক্তিশালী ও অধিকতর আত্মনির্ভরশীল ব্লক গঠনের সুযোগ এনে দিয়েছে। স্বত্ব: প্রজেক্ট সিন্ডিকেট অনুবাদ: সারফুদ্দিন আহমেদ মার্ক লিওনার্ড ইউরোপিয়ান কাউন্সিল অন ফরেন রিলেশনসের পরিচালক"
  },
  {
    "date_published": "2024-11-10T09:00:00",
    "date_modified": "2024-11-10T09:00:00",
    "author": "সানাউল্লাহ সাকিব",
    "category": "অর্থনীতি",
    "tag": [
      "বাণিজ্য",
      "অর্থনীতি",
      "বাংলাদেশ ব্যাংক",
      "মুদ্রা"
    ],
    "title": "দেশের মুদ্রাবাজারে অস্থিরতা কমেছে",
    "url": "https://www.prothomalo.com/business/economics/oc2fu2b67i",
    "content": "আওয়ামী লীগ সরকারের পতনের পর বৈদেশিক মুদ্রাবাজারে অস্থিরতা কমে এসেছে। বাংলাদেশ ব্যাংকেও বৈদেশিক মুদ্রার রিজার্ভ তথা মজুতের পতনও বন্ধ হয়েছে। নগদ বৈদেশিক মুদ্রা নিয়ে যে অস্থিরতা ছিল, সেটি কমেছে। দুই বছর ধরে ঊর্ধ্বমুখী থাকা মার্কিন ডলারের মান না কমলেও নির্দিষ্ট দামে মোটামুটি স্থিতিশীল আছে। ইউরোপের একক মুদ্রা ইউরো ও মালয়েশীয় রিঙ্গিতের দাম এখন কমতির দিকে। প্রতিবেশী ভারত খুব কম ভিসা দেওয়ায় তাদের মুদ্রা রুপির বিনিময় হার কিছুটা দুর্বল হয়েছে। তবে থাইল্যান্ড ভিসা চালু রাখায় সে দেশের মুদ্রা বাথের চাহিদা ও দাম খানিক বেড়েছে। বিভিন্ন ব্যাংক ও খোলাবাজারের ব্যবসায়ীদের সঙ্গে কথা বলে বিদেশি মুদ্রার বাজারের এমন চিত্র পাওয়া গেছে। সাধারণত সরকার পরিবর্তনের পর মুদ্রাবাজারে অস্থিরতা তৈরি হয়। তবে বাংলাদেশে তেমনটা ঘটেনি। উল্টো দুই বছরের বেশি সময় ধরে চলা অস্থিরতা কমে এসেছে। খাতসংশ্লিষ্ট ব্যক্তিরা বলছেন, নতুন সরকার এসে সময়োপযোগী নীতি নেওয়ায় এবং অনেক দেশ ভিসা প্রদান সীমিত করায় বিভিন্ন বিদেশি মুদ্রার চাহিদা ও দাম কমে এসেছে। ফলে দেশে বৈদেশিক মুদ্রাবাজারে অস্থিরতা কমছে। বাংলাদেশ ব্যাংকের গভর্নর আহসান এইচ মনসুর গত ১৪ আগস্ট অন্তর্বর্তী সরকারের প্রধান উপদেষ্টা ড. মুহাম্মদ ইউনূসের সঙ্গে বৈঠক করেন। ওই বৈঠকে বৈদেশিক মুদ্রা নিয়ে, বিশেষ করে ডলার-সংকট কাটাতে আন্তব্যাংক বৈদেশিক মুদ্রা লেনদেনের ক্ষেত্রে বিদ্যমান ব্যান্ড ১ শতাংশ থেকে বাড়িয়ে আড়াই শতাংশ করেন। ফলে মার্কিন ডলারের বিনিময় হার নির্ধারণের ক্রলিং পেগ ব্যবস্থায় মুদ্রাটির মধ্যবর্তী দাম ১১৭ টাকা থেকে সর্বোচ্চ ১২০ টাকা পর্যন্ত বাড়াতে পারছে ব্যাংকগুলো। এর সঙ্গে সম্পর্ক রেখে পরবর্তী দুই মাস ন্যান্য মুদ্রার দামও নির্ধারিত হয়। ব্যাংকগুলোর তথ্য অনুযায়ী, গত জুলাই মাসে নগদে প্রতি মার্কিন ডলারের দাম ছিল ১১৮ টাকা। দুই মাস ধরে প্রতি ডলার বিক্রি হচ্ছে ১২০ টাকায়। গত ৩০ অক্টোবর পর্যন্ত ব্যাংকগুলোর কাছে জমা ছিল ৫ কোটি ১৪ লাখ নগদ ডলার। অন্যদিকে খোলাবাজারে প্রতি ডলার ১২৪ টাকা পর্যন্ত দামে বিক্রি হচ্ছে, যা তিন মাস আগে ১২৩ টাকা ছিল। তবে ব্যাংকগুলোয় এখন ভিসাসহ পাসপোর্ট ও টিকিট নিয়ে গেলে ডলার মিলছে। দেশের বেশির ভাগ নাগরিকই বিদেশে যাওয়ার সময় ডলার নেন। কারণ সব দেশেই ডলারের চাহিদা রয়েছে, এতে বাড়তি দামও পাওয়া যায়। রাজধানীর মতিঝিলের খোলাবাজারের মুদ্রা বিক্রেতা সজিব মিয়া বলেন, আগের মতো ব্যবসা নাই। ফলে দামেও চাঙাভাব নাই। উল্টো অনেক মুদ্রার দাম কমে আসছে। ফলে লোকসানে পড়তে হচ্ছে। ট্যুর অপারেটরস অ্যাসোসিয়েশন অব বাংলাদেশের (টোয়াব) তথ্য অনুযায়ী, চিকিৎসা ও ভ্রমণের জন্য তুলনামূলক সহজে ভিসা পাওয়ার পাশাপাশি আকাশ ও সড়কপথে যোগাযোগ থাকায় বাংলাদেশি নাগরিকদের কাছে সবচেয়ে জনপ্রিয় গন্তব্য হচ্ছে ভারত। দেশ থেকে বিদেশে যাওয়া পর্যটকদের ৪০-৪৫ শতাংশই ভারত যান। এরপরই রয়েছে থাইল্যান্ড। চিকিৎসা, শপিং ও ঘোরাঘুরির জন্য ১৫-২০ শতাংশ বাংলাদেশি পর্যটকের গন্তব্য এই দেশ। এর বাইরে বাংলাদেশি পর্যটকদের ১০-১৫ শতাংশ মালয়েশিয়া ও ৫-১০ শতাংশ সিঙ্গাপুর ভ্রমণে যান। সংযুক্ত আরব আমিরাত (ইউএই), সৌদি আরব ও ওমানসহ মধ্যপ্রাচ্যের দেশগুলো ভ্রমণ করতে যান ১০-১৫ শতাংশ বাংলাদেশি পর্যটক। এ ছাড়া দেশের পর্যটকদের ৫-৮ শতাংশ ইউরোপে, ৫-৮ শতাংশ নেপাল, শ্রীলঙ্কা ও চীন ভ্রমণে যান। দেশে সরকার পরিবর্তনের পর ভারত শুধু সীমিতভাবে জরুরি চিকিৎসা ভিসা দিচ্ছে। দেশটি পর্যটন ভিসা বন্ধ রেখেছে। ফলে ভারতীয় রুপির চাহিদা কমেছে। ফলে ব্যাংকগুলোয় এখন জুলাই মাসের দামে রুপি মিলছে। তবে খোলাবাজারে রুপির দাম এক মাসে ১৫ পয়সা বেড়ে ১ টাকা ৪৭ পয়সায় বিক্রি হচ্ছে। ভিসা কম পাওয়ায় দেশের মানুষের ভারতে যাওয়া কমেছে। যেমন ইউএস বাংলা এয়ারলাইনস আগে যেখানে সপ্তাহে ৩২টি ফ্লাইট পরিচালনা করত, সেখানে এখন করছে মাত্র ১২টি। ট্যুর অপারেটররা বলছে, সংযুক্ত আরব আমিরাতের (ইউএই) ভিসাও পাচ্ছেন না অনেক পর্যটক। থাইল্যান্ড, সিঙ্গাপুর, ইন্দোনেশিয়া ও ফিলিপাইনের ভিসা পেতেও দীর্ঘ সময় লাগছে। শুধু জটিলতা ছাড়া শ্রীলঙ্কা ও মালদ্বীপে যাওয়া যায়। অবশ্য পরিবর্তিত পরিস্থিতির কারণেও অনেক ব্যবসায়ী ও ভ্রমণপিপাসু ভ্রমণ কমিয়ে দিয়েছেন। ফলে দেশি পর্যটকদের বিদেশযাত্রা ৭৫ থেকে ৮০ শতাংশ কমেছে। এর প্রভাব পড়েছে বৈদেশিক মুদ্রাবাজারে। জানা গেছে, থাই বাথের দাম গত জুলাইয়ে ছিল ৩ টাকা ৪০ পয়সা, যা সেপ্টেম্বরে বেড়ে হয় ৩ টাকা ৫০ পয়সা। এখন তা ৩ টাকা ৭০ পয়সায় স্থিতিশীল আছে। খোলাবাজারে দাম আরও ১০ পয়সা বেশি। ইউএইর প্রতি দিরহামের দাম গত সেপ্টেম্বরে ছিল ৩২ টাকা, যা এখন ৫০ পয়সা বেশি। একই সময়ে সৌদি রিয়াল ৩১ টাকা ৬০ পয়সা থেকে বেড়ে ৩২ টাকা ৫০ পয়সা ও মালয়েশিয়ার রিঙ্গিত ২৬ টাকা ৫০ পয়সা থেকে ২৮ টাকায় উঠেছে। গুলশানের ট্রাস্ট মানি চেঞ্জারের কর্ণধার আসিকুল ইসলাম দিদার প্রথম আলোকে বলেন, ‘বিদেশি মুদ্রার চাহিদা অনেক কমেছে। ফলে এগুলোর দামের ঊর্ধ্বগতি থেমে আছে। উল্টো অনেকে বিদেশ থেকে আসায় বিদেশি মুদ্রার সরবরাহ বেড়েছে। তবে আমাদের ব্যবসায় এখন মন্দা যাচ্ছে।’"
  },
  {
    "date_published": "2024-11-10T08:02:25",
    "date_modified": "2024-11-10T08:02:25",
    "author": "আব্দুর রাজ্জাক সরকার",
    "category": "উচ্চশিক্ষা",
    "tag": [
      "আমেরিকা",
      "শিক্ষা",
      "যুক্তরাষ্ট্র",
      "উচ্চশিক্ষা"
    ],
    "title": "মাদ্রাসা পড়ুয়া আবু বকর সিদ্দিকের যুক্তরাষ্ট্রের বিশ্ববিদ্যালয়ে শিক্ষক হওয়ার গল্প",
    "url": "https://www.prothomalo.com/education/higher-education/dswi2a4guv",
    "content": "যুক্তরাষ্ট্রের ফ্লোরিডা আটলান্টিক বিশ্ববিদ্যালয়ে সহকারী অধ্যাপক পদে নিয়োগ পেয়েছেন জাহাঙ্গীরনগর বিশ্ববিদ্যালয়ের প্রাক্তন শিক্ষার্থী আবু বকর সিদ্দিক। এ বিশ্ববিদ্যালয়ের পাবলিক অ্যাডমিনিস্ট্রেশন স্কুলের পাবলিক ফাইন্যান্সের সহকারী অধ্যাপক হিসেবে নিয়োগ পেয়েছেন তিনি। বর্তমানে গবেষণা করছেন দারিদ্র্য ও বৈষম্য কমিয়ে সমাজে কীভাবে সামাজিক ও অর্থনৈতিক সাম্য প্রতিষ্ঠা করা যায়। সহকারী অধ্যাপক হিসেবে চাকরি পাওয়ার বিষয়ে আবু বকর সিদ্দিক প্রথম আলোকে বলেন, যুক্তরাষ্ট্রের বিশ্ববিদ্যালয়ে শিক্ষক হিসেবে নিয়োগ পেতে হলে দীর্ঘ প্রক্রিয়ার মধ্য দিয়ে যেতে হয়। প্রায় এক বছর ধরে নিয়োগপ্রক্রিয়া চলে। এটি চ্যালেঞ্জিং প্রক্রিয়া হলেও আপনার যদি যোগ্যতা থাকে, তাহলে আপনি নিয়োগ পাবেন, বাদ পড়ার সম্ভাবনা কম থাকে। কোনো প্রাতিষ্ঠানিক বৈষম্যের মুখোমুখি হতে হবে না। আমি এ বিশ্ববিদ্যালয়ে নিয়োগ পাওয়ার আগে ৫০টির বেশি বিশ্ববিদ্যালয়ে আবেদন করেছিলাম এবং ১০টির মতো সাক্ষাৎকার দিয়েছি। শিক্ষক নিয়োগের আগে কয়েক ধাপে সাক্ষাৎকার নেওয়া হয় বলে জানিয়ে আবু বকর সিদ্দিক বলেন, প্রথমে অনলাইনে সাক্ষাৎকার নেওয়া হয়, এরপর ক্যাম্পাসে ডেকে সরাসরি কথা বলা হয়। সাক্ষাৎকারের জন্য যখন আমাকে একটি ক্যাম্পাসে আমন্ত্রণ জানানো হয়েছিল, তখন তারা আমার ফ্লাইট ও হোটেল বুক করেছিল এবং এমনকি বিশ্ববিদ্যালয়ের ফ্যাকাল্টিরা আমাকে এয়ারপোর্টে রিসিভ করতে আসেন। সাক্ষাৎকার সাধারণত ২ বা ৩ দিন ধরে চলে। অন্য শিক্ষক ও শিক্ষার্থীদের সামনে নিজের গবেষণা উপস্থাপন করতে হয়। যদি তাঁরা আপনার পক্ষে ভোট দেন, কেবল তখনই আপনাকে নিয়োগ দেওয়া হবে। যদি আপনি সব ধাপ সফলভাবে উত্তীর্ণ হন, তাহলে আপনাকে চাকরির প্রস্তাব দেওয়া হবে এবং এরপর আপনি আপনার চাকরির শর্ত নিয়ে আলোচনা করতে পারবেন। যুক্তরাষ্ট্রের বিশ্ববিদ্যালয়ে শিক্ষক নিয়োগ আর বাংলাদেশের বিশ্ববিদ্যালয়ে শিক্ষক নিয়োগের ক্ষেত্রে অনেক পার্থক্য দেখেন আবু বকর সিদ্দিক। তিনি বলেন, যুক্তরাষ্ট্রের বিশ্ববিদ্যালয়গুলো সাধারণত তাদের নিজেদের বিভাগের শিক্ষার্থীদের শিক্ষক হিসেবে নিয়োগ দেয় না। যেমন হার্ভার্ড বিশ্ববিদ্যালয় সাধারণত তাদের নিজেদের পিএইচডি গ্র্যাজুয়েটদের ফ্যাকাল্টি হিসেবে নিয়োগ দেয় না। এর একটি কারণ হলো, নিজেদের শিক্ষার্থীদের নিয়োগ দিলে নতুন নতুন আইডিয়া না আসতে পারে। এ শঙ্কা থেকে নিয়োগ দেওয়া হয় না। তবে অন্যান্য বিশ্ববিদ্যালয়ে অভিজ্ঞতা অর্জন করে আবার নিজের বিশ্ববিদ্যালয়ে যোগদান করতে পারে। তবে এটি কোনো আনুষ্ঠানিক নিয়ম নয়, এর ব্যতিক্রমও রয়েছে। এখানে শিক্ষক নিয়োগের ক্ষেত্রে সিজিপিএর চেয়ে বেশি গুরুত্ব দেওয়া হয় প্রার্থীর গবেষণার প্রোফাইল কেমন এবং ক্লাস নিতে কতটা দক্ষ। গবেষণার প্রোফাইল ভালো থাকলেও কিছু ক্ষেত্রে সিজিপিএও দেখা হয় না তেমন। আবু বকর সিদ্দিক বাগেরহাটের বারুইপাড়া সিদ্দিকিয়া ফাজিল মাদ্রাসায় দাখিল এবং আলিম পাস করে ২০০৭ সালে জাহাঙ্গীরনগর বিশ্ববিদ্যালয়ে ভর্তি হয়েছিলেন। জাহাঙ্গীরনগর বিশ্ববিদ্যালয় বিশ্ববিদ্যালয় থেকে লোক প্রশাসন বিভাগ থেকে স্নাতক ও স্নাতকোত্তর করার পর ২০১২ সালে জাপান সরকারের মনবুকাগাকুশো (Monbukagakusho) বৃত্তির আওতায় টোকিওর ন্যাশনাল গ্র্যাজুয়েট ইনস্টিটিউট ফর পলিসি স্টাডিজ (GRIPS) থেকে পাবলিক পলিসিতে মাস্টার্স করেন। ২০১৫ সালে দক্ষিণ কোরিয়ার কেডিআই (KDI) স্কুল থেকে ডেভেলপমেন্ট পলিসিতে মাস্টার্স এবং ২০১৭ সালে ন্যাশনাল ইউনিভার্সিটি অব সিঙ্গাপুর থেকে পাবলিক পলিসিতে মাস্টার্স করেন। ২০১৭ সালে যুক্তরাষ্ট্রের জর্জ মেসন ইউনিভার্সিটির শার স্কুল অব পলিসি অ্যান্ড গভর্নমেন্টে পাবলিক পলিসিতে পিএইচডি শুরু করেন এবং ২০২২ সালের মে মাসে শেষ করেন। ইন্ডিয়ানা ইউনিভার্সিটি ব্লুমিংটনের স্কুল অব পাবলিক হেলথের বায়োস্ট্যাটিস্টিকস ও এপিডেমিওলজি বিভাগে পোস্টডক্টরাল করেন। ফ্লোরিডা আটলান্টিক বিশ্ববিদ্যালয়ে পিএইচডি ও মাস্টার্স করতে ইচ্ছুক বাংলাদেশি শিক্ষার্থীদের উদ্দেশে আবু বকর সিদ্দিক বলেন, বাংলাদেশি শিক্ষার্থীরা এখন যুক্তরাষ্ট্রে উচ্চশিক্ষা অর্জনের আরও বেশি সুযোগ পাচ্ছেন, বিশেষ করে কোভিড-১৯–পরবর্তী সময়ে চীনা শিক্ষার্থীদের ভর্তির হার কমে যাওয়ার কারণে। আমেরিকান বিশ্ববিদ্যালয়গুলোও ভর্তি প্রক্রিয়ার শর্তও শিথিল করেছে। ফ্লোরিডার আবহাওয়া কিছুটা বাংলাদেশের মতো হওয়ায় এখানে বাংলাদেশি শিক্ষার্থীরা সহজেই নিজেদের মানিয়ে নিতে পারবেন। আবেদন করতে হলে স্নাতক ও স্নাতকোত্তরে ভালো জিপিএ, জিআরই এবং আইইলটিএস স্কোর থাকতে হবে। আবেদন করার আগে শিক্ষকদের সঙ্গে যোগাযোগ করা বাধ্যতামূলক নয়, তবে এটি করলে ভালো।"
  },
  {
    "date_published": "2024-11-10T09:00:00",
    "date_modified": "2024-11-10T09:00:00",
    "author": "মোঃ আবু সাইদ",
    "category": "জেলা",
    "tag": [
      "রাজনীতি",
      "মেহেরপুর",
      "খুলনা বিভাগ",
      "আওয়ামী ‘গডফাদার’",
      "আওয়ামী লীগ"
    ],
    "title": "মেহেরপুরে রাজনীতি, ঠিকাদারি\nছিল ফরহাদ পরিবারের দখলে",
    "url": "https://www.prothomalo.com/bangladesh/district/uw3dm4gvxi",
    "content": "ঢাকার একটি কলেজে শিক্ষকতা করতেন ফরহাদ হোসেন। ২০১৪ সালের জাতীয় সংসদ নির্বাচনে আওয়ামী লীগের দলীয় মনোনয়ন নিয়ে আসেন মেহেরপুরে। বিএনপিবিহীন ওই নির্বাচনে মেহেরপুর-১ (সদর-মুজিবনগর) আসনে জয়ী হয়ে পরের বছর জেলা আওয়ামী লীগের সভাপতি পদ পেয়ে যান। এরপর ধীরে ধীরে মেহেরপুরে দলীয় রাজনীতি থেকে শুরু করে উন্নয়ন প্রকল্পের ঠিকাদারি পর্যন্ত সবই চলে যায় ফরহাদ হোসেনের পরিবারের দখলে। আওয়ামী লীগের নেতা-কর্মীরা বলছেন, পরিবারের সদস্য, স্বজন ও ঘনিষ্ঠজনদের দলীয় বিভিন্ন পদে বসিয়েছেন সাবেক জনপ্রশাসনমন্ত্রী ফরহাদ হোসেন (দোদুল)। তাঁদের অনেককে জনপ্রতিনিধিও বানিয়েছেন। তাঁদের দিয়েই জেলার ঠিকাদারি নিয়ন্ত্রণ করতেন তিনি। বিপরীতে কোণঠাসা করেছেন দলের ত্যাগী নেতাদের। তাঁর বিপক্ষে গেলে দলীয় নেতা-কর্মীদের নানাভাবে নির্যাতনের অভিযোগও রয়েছে। ফরহাদের ভাই ও ভগ্নিপতির দাপটে দলীয় নেতা-কর্মী ও প্রশাসনের কর্মকর্তারা তটস্থ থাকতেন। কলেজশিক্ষক থেকে মন্ত্রী ফরহাদ হোসেনের বাবা ছহিউদ্দীন বিশ্বাস ছিলেন মেহেরপুর জেলা আওয়ামী লীগের প্রতিষ্ঠাতা সভাপতি। তবে সংসদ সদস্য (এমপি) হওয়ার আগপর্যন্ত দলে কোনো পদ ছিল না ফরহাদের। এলাকায় সজ্জন হিসেবেই পরিচিত ছিলেন। ২০০৪ সালে আওয়ামী লীগের সাবেক সাধারণ সম্পাদক সৈয়দ আশরাফুল ইসলামের চাচাতো বোন সৈয়দা মোনালিসা ইসলামকে বিয়ে করেন। ২০১৪ সালে মেহেরপুর-১ আসনের এমপি হওয়ার পর ২০১৫ সালের অক্টোবরে সরাসরি জেলা আওয়ামী লীগের সভাপতি বনে যান। সবশেষ ২০২২ সালেও দলের সম্মেলনে তিনি একই পদ পান। ২০১৮ সালের নির্বাচনের পর আওয়ামী লীগ সরকারের জনপ্রশাসন প্রতিমন্ত্রীর দায়িত্ব পান ফরহাদ হোসেন। সর্বশেষ ২০২৪ সালে তৃতীয়বারের মতো এমপি হয়ে জনপ্রশাসনমন্ত্রীর দায়িত্ব পান। গত ৫ আগস্ট শেখ হাসিনা সরকারের পতনের পর আত্মগোপনে ছিলেন ফরহাদ হোসেন ও তাঁর পরিবারের সদস্যরা। ৫ আগস্ট সন্ধ্যায় মেহেরপুরে সাবেক এই মন্ত্রীর বাসভবনের সামনের গাড়ি রাখার টিনের ছাউনি ভেঙে আগুন ধরিয়ে দেয় উত্তেজিত জনতা। শহরের পুরোনো বাসস্ট্যান্ড এলাকায় ফরহাদ হোসেনের ‘ব্যক্তিগত কার্যালয়ে’ ভাঙচুর, লুটপাট ও অগ্নিসংযোগ করা হয়। পরে শহরের বড়বাজার সড়কে পৌর কমিউনিটি হলের সামনে ফরহাদ হোসেনের ছোট ভাই জেলা যুবলীগের যুগ্ম আহ্বায়ক সরফরাজ হোসেনের বাণিজ্যিক তিনতলা ভবনের নিচতলা একটি দোকান পুড়িয়ে দেয় উত্তেজিত জনতা। বৈষম্যবিরোধী ছাত্র আন্দোলনে রাজধানীর আদাবর থানার পোশাককর্মী রুবেল হত্যা মামলায় গত ১৪ সেপ্টেম্বর রাতে ফরহাদ হোসেনকে রাজধানীর ইস্কাটন থেকে গ্রেপ্তার করে র‌্যাব। বর্তমানে তিনি কারাগারে। আওয়ামী লীগে পরিবারতন্ত্র প্রতিষ্ঠা জেলা আওয়ামী লীগের সভাপতি হওয়ার পর থেকে ফরহাদ হোসেন স্ত্রীসহ অন্তত ১৭ স্বজন আওয়ামী লীগ ও সহযোগী সংগঠনের বিভিন্ন পদ পেয়েছেন। ভগ্নিপতি আবদুস সামাদ বাবলু বিশ্বাস জেলা আওয়ামী লীগের সহসভাপতি, বোন শামীম আরা মহিলাবিষয়ক সম্পাদক, স্ত্রী সৈয়দ মোনালিসা ও চাচাতো ভাই আমিরুল ইসলাম সদস্য পদে আছেন। বড় ভাই ইকবাল হোসেন মেহেরপুর শহর আওয়ামী লীগের সভাপতি। বাবার ফুফাতো ভাই সদ্য প্রয়াত বোরহান উদ্দিন ছিলেন সদর উপজেলা আওয়ামী লীগের সভাপতি। ফুফাতো ভাই মোমিনুল ইসলাম সদর উপজেলা আওয়ামী লীগের সাধারণ সম্পাদক ও বারাদি ইউনিয়নের চেয়ারম্যান। ভাতিজা আদিব হোসেন মেহেরপুর সরকারি কলেজ ছাত্রলীগের সভাপতি ও ছোট ভাই সরফরাজ হোসেন জেলা যুবলীগের যুগ্ম আহ্বায়ক পদে আছেন। আওয়ামী লীগ ও সহযোগী সংগঠনের বিভিন্ন পর্যায়ের সাত নেতা প্রথম আলোকে বলেন, ফরহাদের আধিপত্যের বিরোধিতা করা দলের জ্যেষ্ঠ নেতাদের নিষ্ক্রিয় করে রেখেছিলেন তিনি। এ নিয়ে দলের মধ্যে দুটি ধারা তৈরি হয়, যার অন্যপক্ষে নেতৃত্ব দিতেন সদর উপজেলা আওয়ামী লীগের সাবেক সভাপতি গোলাম রসুল। তাঁর সঙ্গে ছিলেন জেলা আওয়ামী লীগের সহসভাপতি মিয়াজান আলী, সহসভাপতি ইয়ারুল ইসলাম, মুজিবনগর উপজেলা আওয়ামী লীগের সাবেক সভাপতি জিয়াউদ্দিন বিশ্বাস, জেলা যুবলীগের আহ্বায়ক মাহফুজুর রহমান প্রমুখ। গোলাম রসুল প্রথম আলোকে বলেন, ফরহাদ হোসেন সৈয়দ আশরাফের চাচতো বোনকে বিয়ে করে কেন্দ্রীয় আওয়ামী লীগের নেতা-কর্মীদের সঙ্গে সখ্য গড়ে তোলেন। দশম সংসদ নির্বাচনে হঠাৎ তাঁর আর্বিভাব ঘটে মেহেরপুরের আওয়ামী রাজনীতিতে। এমপি বনে যাওয়ার পর আওয়ামী লীগকে পারিবারিক দল হিসেবে গড়ে তোলেন। প্রতিমন্ত্রী হওয়ার পর জেলা প্রশাসন ও পুলিশ বিভাগকে নিজের একক নিয়ন্ত্রণে নেন। ২০১৪ সাল থেকে জেলায় সরকারের যতগুলো উন্নয়নমূলক কাজ হয়েছে, এসব পরোক্ষ ও প্রত্যক্ষভাবে তাঁর স্বজনেরা করেছেন। ঠিকাদারি নিয়ন্ত্রণ আওয়ামী লীগের নেতা-কর্মীরা বলছেন, মেহেরপুরের বিভিন্ন সরকারি দপ্তরের উন্নয়নকাজের ঠিকাদারি নিয়ন্ত্রণ করতেন ফরহাদ হোসেনের ভগ্নিপতি বাবলু বিশ্বাস ও ভাই সরফরাজ হোসেন। মূলত অন্যদের প্রতিষ্ঠানের নামে কাজ নিয়ে বাবলু বিশ্বাস তা নিয়ন্ত্রণ করতেন বলে জানিয়েছেন ঠিকাদারেরা। ২০২২ সালের ২১ ডিসেম্বর জেলা পরিষদের আহ্বান করা মুজিবনগর-দর্শনা সড়কের ১৪০টি গাছ বিক্রির দরপত্রে অংশ নিতে গিয়েছিলেন গাংনী উপজেলা যুবলীগের যুগ্ম সম্পাদক মজিরুল ইসলাম ও আবদুল লতিফ। দরপত্র জমাদানের সময় হামলার শিকার হন তাঁরা। ওই সময় ১৮টি শিডিউল বিক্রি হয়েছিল। শেষ পর্যন্ত জমা পড়ে মাত্র দুটি। শেষে মাত্র ৭০ লাখ টাকায় গাছগুলো কিনে নেন ফরহাদ হোসেনের ছোট ভাই সরফরাজ হোসেন। ২০২১ সালের ২১ জুন নিজ দপ্তরে মারধরের শিকার হন মেহেরপুরে সড়ক ও জনপথ অধিদপ্তরের (সওজ) উপবিভাগীয় প্রকৌশলী অনুজ কুমার দে। ঘটনার পর এই প্রকৌশলী বলেছিলেন, শহীদুল এন্টারপ্রাইজ নামের একটি ঠিকাদারি প্রতিষ্ঠান সওজের একটি সড়ক সংস্কারের ঠিকাদারি কাজ পায়। ওই কাজ দেখভাল করার দায়িত্বে ছিলেন জেলা ছাত্রলীগের সাবেক সভাপতি বারিকুল ইসলাম ও ছাত্রলীগ কর্মী রাশেদুল ইসলাম। তাঁরা ফরহাদ হোসেনের ভগ্নিপতি বাবলু বিশ্বাসের কর্মী হিসেবে পরিচিত। তাঁরা দপ্তরে এসে কাজ সম্পন্ন না করেই বিল তুলতে চাপ প্রয়োগ করেন। রাজি না হওয়ায় একপর্যায়ে তাঁরা দুজন মারধর করে চলে যান। ওই ঘটনায় তখন থানায় কোনো মামলা করা সম্ভব হয়নি বলেও জানান তিনি। গত বছরের ২০ অক্টোবর সরফরাজ হোসেনের বিরুদ্ধে ১ কোটি ৮০ লাখ টাকার চেক প্রত্যাখ্যানের (ডিজঅনার) মামলা করেছেন দেবাশীষ বাগচি নামের এক ব্যক্তি। একসময় তিনি সরফরাজের ব্যবসায়িক অংশীদার ছিলেন। তিনি প্রথম আলোকে বলেন, ২০১৫ সাল থেকে তিনি সরফরাজের সঙ্গে যৌথভাবে ঠিকাদারি ব্যবসা শুরু করেন। ২০১৫ থেকে ২০২০ সাল পর্যন্ত গণপূর্ত, জনস্বাস্থ্য, শিক্ষা প্রকৌশলী, এলজিইডিসহ বিভিন্ন প্রতিষ্ঠানের প্রায় ৩৫টি দরপত্র তিনি প্রভাব খাটিয়ে বাগিয়ে নেন। এর আনুমানিক মূল্য প্রায় ২৭ কোটি টাকা। ২০২১ সালে জানুয়ারিতে সরফরাজ হঠাৎ কিছু না বলে তাঁকে ঠিকাদারি প্রতিষ্ঠান থেকে বের করে দেন। পাওয়া টাকা চাইলে পুলিশ দিয়ে হয়রানি শুরু করেন। একপর্যায়ে পাওনা টাকা বাবদ গত বছরের ১২ জুলাই ১ কোটি ৮০ লাখ টাকার একটি চেক দেন। কিন্তু পরে দেখা গেছে, ব্যাংক হিসাবে কোনো টাকা নেই। পরে আদালতে মামলা করেন। আওয়ামী লীগের নেতা-কর্মী ও স্থানীয় বাসিন্দাদের সঙ্গে কথা বলে জানা গেছে, ২০১৪ সালের আগে ছোট একটি ওষুধের দোকানে বসতেন সরফরাজ হোসেন। ভাই এমপি হওয়ার পরপরই তিনি ঠিকাদারি ব্যবসায় যুক্ত হন। প্রভাব বিস্তার করে দরপত্র বাগিয়ে নিতেন। এরপর তিনি পৌরসভা কমিউনিটির সামনে বড় বাজার সড়কের পাশে ৬ কাটা জমি কিনে বাণিজ্যিক ভবন নির্মাণ করেন। দাপট দেখিয়েছেন ভাই-ভগ্নিপতিবাবলু বিশ্বাস দ্বাদশ জাতীয় সংসদ নির্বাচনের আগে ফরহাদ হোসেনের পক্ষে এক সভায় প্রতিদ্বন্দ্বী প্রার্থী আবদুল মান্নানকে হুমকি দিয়ে বলেছিলেন, ‘কিসের ভয় দেখায়, আমি তো বুঝতি পারিনি। আমার চেয়ে মস্তান বেশি আছে কেউ? আমার চেয়ে যন্ত্রপাতি কারও বেশি আছে? আমার চেয়ে কি টাকা তাদের বেশি আছে? তাহলে ভয় কিসের দেখায়?’ একই সভায় তিনি বলেছিলেন, ‘পিরোজপুর ইউনিয়নের চারটি সেন্টারে (ভোটকেন্দ্রে) আমি যেন দেখতে না পাই কোনো এজেন্ট আছে ওই চাপা দেওয়া জিনিসের (ট্রাক প্রতীকের)।’ বাবলু বিশ্বাস সদর উপজেলার পিরোজপুর ইউনিয়ন পরিষদের চেয়ারম্যান। এলাকাবাসী প্রথম আলোকে বলেন, ফরহাদ হোসেনের ভগ্নিপতি হওয়ার সুবাদে এই ইউনিয়নে বাবলু বিশ্বাসের বিরুদ্ধে কারও কোনো কথা বলার সাহস ছিল না। ১০ বছর এই গ্রামের দাদ বিল তিনি দখলে রেখেছিলেন। ৫ আগস্টের পর স্থানীয় লোকজন বাবলু বিশ্বাসের বাড়িতে হামলা ও অগ্নিসংযোগ করেন। এর পর থেকে তাঁরা পলাতক।মেহেরপুর সরকারি বালিকা ও বালক উচ্চবিদ্যালয়ে দুটি ছয়তলাবিশিষ্ট একাডেমি ভবনের নির্মাণকাজ চলছে। প্রতিটি ভবন নির্মাণে ব্যয় ধরা হয়েছে ছয় কোটি টাকা। বালিকা বিদ্যালয়ের ভবন নির্মাণের ঠিকাদার বাবলু বিশ্বাস, বালক বিদ্যালয়টির ঠিকাদার সরফরাজ হোসেন। পাশাপাশি অবস্থিত বিদ্যালয় দুটির শিক্ষার্থী, শিক্ষক ও অভিভাবকেদের অভিযোগ, তাঁরা বিদ্যালয়ের খেলার মাঠ দখল করে ভবন নির্মাণের সামগ্রী রেখেছিলেন। বালক বিদ্যালয়ের প্রধানশিক্ষক ফজলুল হক বলেন, ‘একাডেমি ভবন নির্মাণের ঠিকাদারি প্রতিষ্ঠান সদ্য সাবেক জনপ্রশাসনমন্ত্রী ফরহাদ হোসেনের ভগ্নিপতি আবদুস সামাদ বাবলু বিশ্বাস। তাঁকে মাঠ পরিষ্কার রাখতে নির্মাণসামগ্রী সরিয়ে নিতে বলার ক্ষমতা আমাদের ছিল না।’ আওয়ামী লীগ সরকার পতনের পর গত ২৯ আগস্ট মেহেরপুর শহরের ক্যাশবপাড়ায় ফরহাদ হোসেনের ফুফাতো ভাই শাজাহান সিরাজের ভাড়া বাড়ি থেকে কোটি টাকা মূল্যের বিপুল পরিমাণ সরকারি মালামাল জব্দ করে যৌথ বাহিনী। ফরহাদ হোসেনের পক্ষে শাজাহান সিরাজ বাড়িটি ভাড়া নিয়েছিলেন। জব্দ মালামালের মধ্যে ছিল বিনা মূল্যে বিতরণের কোরআন শরিফ, কম্বল, বিভিন্ন ধরনের ক্রীড়াসামগ্রী, সেলাই মেশিন, হুইলচেয়ার, চিকিৎসকের অ্যাপ্রোন, পিপি, শাড়ি, লুঙ্গি, থ্রিপিস, অক্সিজেন সিলিন্ডার, শিক্ষার্থীদের টিফিন বক্স। এসব সামগ্রীর গায়ে লেখা রয়েছে ‘বিক্রয়ের জন্য নহে’।জেলা আওয়ামী লীগের সহসভাপতি বাবলু বিশ্বাস সম্প্রতি মুঠোফোনে প্রথম আলোকে বলেন, ‘ফরহাদ হোসেন মন্ত্রী হওয়ার আগে থেকেই আমি ঠিকাদারি ব্যবসার সঙ্গে যুক্ত আছি। ক্ষমতায় থাকলে অনেক অভিযোগ যুক্ত হয়। যারা অভিযোগ করে, তাদের হলফনামা ঘাটলে ব্যাপক দুর্নীতি পাওয়া যাবে।’ ১০ বছরে আয় বেড়েছে অন্তত ১২ গুণফরহাদ হোসেনের গত তিনটি সংসদ নির্বাচনে জমা দেওয়া হলফনামা বিশ্লেষণ করে দেখা গেছে, ২০১৪ সালে দশম জাতীয় সংসদ নির্বাচনের আগে ফরহাদ হোসেন কলেজে শিক্ষকতা করে বছরে আয় করতেন ৬ লাখ ১২ হাজার ৩৪০ টাকা। ১০ বছর পর এখন তিনি কৃষি, ব্যবসা, শেয়ার ও মন্ত্রীর পারিশ্রমিক মিলিয়ে বছরে আয় করেন ৭৭ লাখ ১ হাজার ৮৫০ টাকা, যা ২০১৪ সালের তুলনায় ১২ গুণ বেশি। হলফনামার তথ্য অনুযায়ী, ২০১৪ সালে তাঁর স্ত্রী সৈয়দ মোনালিসা ইসলামের নগদ ৫ লাখ টাকা ও ৪০ ভরি সোনা ছিল। এখন তাঁর অস্থাবর সম্পদের আর্থিক মূল্য দাঁড়িয়েছে ১ কোটি ২০ লাখে। এর মধ্যে নগদ আছে ৪৭ লাখ ও ব্যবসায় বিনিয়োগ আছে ৪০ লাখ টাকা। যদিও কোনো হলফনামাতেই মোনালিসা ইসলামের আয়ের উৎসের কোনো তথ্য উল্লেখ নেই। ২০২৩ সালে ফরহাদের অস্থাবর সম্পদের পরিমাণ ছিল ৩ কোটি ২৭ লাখ ২ হাজার টাকা। ২০১৪ সালে যা ছিল মাত্র ২৬ লাখ ৬৬ হাজার ২৩৭ টাকা। তাঁর স্ত্রীর নামে ২০১৪ সালে কোনো জমি ছিল না। বর্তমানে তাঁর ২ বিঘা ৫ কাঠা কৃষিজমি রয়েছে, যার আর্থিক মূল্য উল্লেখ করা হয়েছে ৫ লাখ ৬০ হাজার টাকা। সম্পদ বৃদ্ধির বিষয়ে প্রতিমন্ত্রী ফরহাদ হোসেন গত বছর প্রথম আলোকে বলেছিলেন, তাঁরা যখন যৌথ পরিবার ছিলেন, তখন কৃষিজমি থেকে তাঁর নিজস্ব কোনো আয় ছিল না। পরিবারের সম্পত্তি বণ্টন হওয়ার পর কৃষিজমি হয়েছে। পাশাপাশি বেতন-ভাতা থেকে বছরে ৩০ লাখ টাকার সমপরিমাণ যোগ হচ্ছে। মেহেরপুর পৌরসভার সাবেক মেয়র ও জেলা যুবলীগের আহ্বায়ক মাহফুজুর রহমান প্রথম আলোকে বলেন, সাবেক এই মন্ত্রী অবৈধভাবে কোটি কোটি টাকা আত্মসাত করে কানাডায় বাড়ি তৈরি করেছেন। হঠাৎ সরকার পতন হলে তিনি বিদেশে যেতে পারেননি। তাঁর দুই ছেলে ও স্ত্রী কানাডায় অবস্থান করছেন বলে তাঁরা বিভিন্ন মাধ্যমে জানতে পেরেছেন। সুশাসনের জন্য নাগরিক মেহেরপুরের সাধারণ সম্পাদক জাকির হোসেন প্রথম আলোকে বলেন, দেশের মানুষ যখন পছন্দমাফিক প্রতিনিধি নির্বাচিত করার সুযোগ পান না, ঠিক তখনই গণতন্ত্র বিলুপ্ত হতে থাকে। মানুষের কথা বলার অধিকার হরণ হয়ে যায়। এমন একটি ব্যবস্থায় ক্ষমতাসীনেরা তাঁদের স্বেচ্ছাচারিতায় লিপ্ত হয়ে লুটপাট শুরু করেন। ফরহাদ হোসেনের ক্ষেত্রে ঠিক তেমনটিই হয়েছে।"
  },
  {
    "date_published": "2024-11-10T08:00:00",
    "date_modified": "2024-11-10T08:00:00",
    "author": "আহসান হাবীব",
    "category": "বিজ্ঞান",
    "tag": [
      "সুইজারল্যান্ড",
      "ডিম",
      "গবেষণা"
    ],
    "title": "ডিম আগে, না মুরগি আগে",
    "url": "https://www.prothomalo.com/technology/science/zud4imm0h0",
    "content": "বহু বছর ধরে বিজ্ঞান ও দর্শনের জগতে আলোচিত একটি প্রশ্ন—‘আগে এসেছে কোনটি: মুরগি না ডিম?’ এই প্রশ্নের উত্তর খুঁজতে বিজ্ঞানীরা অনেকবার চেষ্টা করেছেন। এবার হয়তো এর সমাধান খুঁজে পেয়েছেন সুইজারল্যান্ডের জেনেভা বিশ্ববিদ্যালয়ের একদল গবেষক। তাঁদের গবেষণা বলছে, ডিমের মতো প্রাকৃতিক গঠন মুরগির বহু আগেই পৃথিবীতে ছিল। গবেষণাটি চালানো হয়েছে এককোষী একটি প্রাচীন জীব ক্রোমোসফেরা পারকিনস্কি-কে নিয়ে, যা ২০১৭ সালে হাওয়াইয়ের সমুদ্রতল থেকে আবিষ্কৃত হয়েছিল। গবেষকেরা বলছেন, ১০০ কোটি বছরের বেশি সময় ধরে পৃথিবীতে থাকা এই জীব এমন কিছু কোষ তৈরি করতে পারে, যা ডিম বা ভ্রূণের মতো কাজ করে। এ থেকে বোঝা যায়, প্রকৃতিতে ডিম তৈরির পদ্ধতি প্রাণীর উদ্ভবের আগে থেকেই ছিল। গবেষণাপত্রের সহলেখক ওমায়া দুদিন বলেন, যদিও এটি এককোষী জীব, তবে এটি প্রাণীর মতো গঠন তৈরিতে সক্ষম। আরেক গবেষক মারিন অলিভেটার মতে, ‘এই আবিষ্কার পৃথিবীর প্রাচীন ইতিহাস সম্পর্কে আমাদের ধারণা সমৃদ্ধ করছে। গবেষণার মাধ্যমে জানা গেছে, প্রাচীন পৃথিবীতে এমন ধরনের ডিম ধীরে ধীরে গঠিত হতে শুরু করে এবং পরবর্তী সময়ে মানুষ খাদ্যের জন্য নিয়মিত ডিম উৎপাদনকারী মুরগি পালন করতে শুরু করে।’ আরেক গবেষণা থেকে জানা যায়, মুরগির ডিমের মতো শক্ত খোলসবিশিষ্ট ডিম প্রায় ৩০ কোটি বছর আগে পৃথিবীতে ছিল। খাবারের একটি গুরুত্বপূর্ণ উৎস ডিমের চাহিদা পূরণে হাজার বছর আগে মানুষ মুরগিকে ঘরে পালন করা শুরু করে। সূত্র: ডেইলিমেইল ডটকো"
  },
  {
    "date_published": "2024-11-10T08:00:26",
    "date_modified": "2024-11-10T08:00:26",
    "author": "সাদিয়া মাহ্‌জাবীন ইমাম",
    "category": "বাংলাদেশ",
    "tag": [
      "বিশেষ সংবাদ",
      "গণতন্ত্র",
      "শহীদ নূর হোসেন",
      "আন্দোলন"
    ],
    "title": "‘জীবন্ত পোস্টার হইছিল আমার নূর, গণতন্ত্র আসে নাই’",
    "url": "https://www.prothomalo.com/bangladesh/0mzox4o7q7",
    "content": "সন্তান হারানোর কষ্ট সময়ের সঙ্গে গভীর হয়। মায়ের স্মৃতিতে মৃত সন্তানের হাসি, অভিমান, আবদার, তার বলা একটি সামান্য শব্দও স্মারক হয়ে থাকে। তবে সময় এই হারানো স্মৃতিকে সহনীয় করে তুললে সামনে উপস্থিত হয় সন্তানের মৃত্যুর কারণ। অশীতিপর মরিয়ম বিবির দ্বিতীয় সন্তান ছিলেন গত শতকের আশির দশকে স্বৈরাচারবিরোধী আন্দোলনে পুলিশের গুলিতে শহীদ হওয়া নূর হোসেন। মুক্তিযুদ্ধের সময় ঢাকা থেকে গ্রামের বাড়ি মুন্সিগঞ্জে যাওয়ার পথে ছোট্ট নূর অনেকটা পথ হেঁটেছিল মায়ের হাত ধরে। বছর সাত–আটের নূর তখন কোথায় কোথায় দাঁড়িয়ে বিশ্রাম নিয়েছিলেন, ৫৩ বছর পরও মনে করতে পারেন এই মা। রাজধানীর পুরান ঢাকার বনগ্রামের এক কামরার ঘরে থেকেও নূর হোসেনের দিনলিপি লেখার অভ্যাস, ভালো সিনেমা দেখার শখ, শরীর ঠিক রাখতে নানা কসরতের আগ্রহ দেখে বাবা মজিবুর রহমান বলতেন, ‘এই ঘরে ওরে রাখতে পারুম না, গরিবের ঘরে জন্মায়ে এই পোলা হইছে অন্য রকম।’ বেবিট্যাক্সিচালক মজিবুর রহমান প্রয়াত হয়েছেন ২০০৫ সালে। কিন্তু মৃত সন্তান সম্পর্কে স্বামীর মন্তব্যটুকুও স্মৃতির দেরাজে যত্নে তুলে রেখেছেন মরিয়ম বিবি। গতকাল শনিবার দুপুরে রাজধানীর মিরপুরের মাজার রোডের বাড়িতে কথা হয় নূর হোসেনের মা, দুই ভাই ও একমাত্র বোন শাহানা বেগমের সঙ্গে। মৃত্যুর দিন সকালে এই বোনের জন্য মতিঝিলের এক দোকান থেকে ফল কিনে দিয়েছিলেন নূর। একমাত্র বোন শাহানার জন্য খুব টান ছিল ভাইয়ের। ১৯৮৭ সালের এই দিনে স্বৈরাচার এরশাদবিরোধী আন্দোলনে বুকে-পিঠে ‘স্বৈরাচার নিপাত যাক, গণতন্ত্র মুক্তি পাক’ লেখা স্লোগান নিয়ে মিছিলে অংশ নিয়েছিলেন নূর হোসেন। মিছিলটি রাজধানীর জিরো পয়েন্ট (বর্তমান শহীদ নূর হোসেন চত্বর) এলাকায় পৌঁছালে পুলিশ গুলি চালায়। এতে গুলিবিদ্ধ হয়ে শহীদ হন ২৪ বছরের অপ্রতিরোধ্য যুবক নূর হোসেন। আর সে ঘটনাই যেন ছিল গত শতকের শেষে স্বৈরাচারী সরকার পতন আন্দোলনের সবচেয়ে বড় স্ফুলিঙ্গ। নূর হোসেন হয়ে উঠেছিলেন আন্দোলনের পোস্টার। তিনি নিহত হওয়ার পর ছড়িয়ে পড়তে থাকে বিক্ষোভের আগুন। বনগ্রামের মজিবুর রহমান ও গৃহিণী মরিয়ম বিবির সাত সন্তানের একজন নূর হোসেন। দরিদ্র পরিবারে এতগুলো ভাইবোন এক ঘরে থাকা কঠিন ছিল। মেজ ছেলে নূর তখন থাকতেন মতিঝিলের ডিআইটি বিল্ডিংয়ের পাশের মসজিদের এক ঘরে। লেখাপড়া খুব বেশি করেননি। তবে মা মরিয়ম বললেন, ‘আমার ছেলে ইংরেজি শিখত নিজে নিজে। দিনের ঘটনা সব লিইখ্যা রাখত ডায়রিতে। মারা যাওয়ার আগের রাতে আমার ছেলেটা যে কী লিখছিল, কোনো দিন জানতে পারলাম না। ডিআইটির মসজিদে থাকা ওর ডায়রিটা সরায় ফেলানো হইছিল। তখন স্বৈরাচারের শাসনকাল। অনেক কিছুই সামনে আসতে দেয় নাই। ওর মুখটাই আর দেখি নাই।’ মরিয়ম বিবি জানালেন, ১৯৮৭ সালের ১০ নভেম্বর ভোরে ফজরের নামাজ আদায় করে বনগ্রামের বাসা থেকে নূরের বাবা আর তিনি ছুটেছিলেন মতিঝিলে। সেদিন সচিবালয় ঘেরাও করার কথা। মন বলছিল নূর মিছিলে যাবে, বিপদ হতে পারে। তাঁরা গিয়েছিলেন ছেলেকে সাবধান করতে। মরিয়ম বিবি বলছিলেন, ‘গিয়া দেখি ছেলে ঘুমাইতেছে। শরীরের মধ্যে কীসব যেন লেখা। আমাগো দেইখা একটা চাদর গায়ে জড়ায় সামনে আসছে। তখন বুঝি নাই আমার ছেলে জীবন্ত পোস্টার হইছে। অথচ ও আমারে বলছিল, মিছিলের সামনে যাইব না।’ গুলিস্তানের কাছে সেদিন স্বৈরাচারবিরোধী আন্দোলনে সবার সামনে ছিলেন নূর হোসেন। এই দৃশ্য তাঁর বড় ভাই দেখে বাড়ি ফিরে বলেছিলেন মায়ের কাছে। এরপর বিকেল থেকে মানুষের মুখে মুখে শোনা যেতে থাকে পুলিশের গুলিতে নূর হোসেনের মৃত্যুর কথা। কিন্তু তখন কোনোভাবেই জানার সুযোগ ছিল না। সন্ধ্যায় বিবিসির খবরে প্রথম নিশ্চিত হওয়া যায়, বনগ্রামের মজিবুর রহমানের ছেলে নূর হোসেনসহ তিনজন নিহত হয়েছেন পুলিশের গুলিতে। সেই সময়ের স্মৃতিচারণা করে নূর হোসেনের ছোট বোন শাহানা বললেন, ‘সেদিন সন্ধ্যায় (১০ নভেম্বর) পাশের বাসার একজন এসে প্রথম নিশ্চিত করল বিবিসিতে কয়েকবার বলা হয়েছে, আমার ভাইয়ের মৃত্যুর খবর। সেদিন রাতে গোপনে জুরাইন কবরস্থানে দাফন করা হয় আমার ভাইসহ তিনজনকে। ভাইয়ের শরীরে “স্বৈরাচার নিপাত যাক, গণতন্ত্র মুক্তি পাক” যে লিখেছিল, সে অনেক দিন পালিয়ে ছিল ভয়ে। অনেক বছর পর সেই আকরাম ভাই আমাদের সঙ্গে দেখা করেন। ভাইয়ের বুকে-পিঠে স্লোগান লিখে দেওয়ার ঘটনাটা বলেন।’ শহীদ নূর হোসেনের স্মৃতিকথা যেন শেষ হতে চায় না তাঁর ভাই–বোনের মুখে। ভাই দেলোয়ার হোসেন বললেন নূর হোসেনের সঙ্গে বাসে করে মিরপুর বেড়াতে যাওয়ার গল্প। কথা শেষ না হতেই আরেক ভাই আনোয়ার হোসেন বললেন সেই সময় বোটানিক্যাল গার্ডেনে বসে নূর হোসেনের বই পড়া ও একজন বিদেশি আলোকচিত্রীর ছবি তোলার আরেকটি ঘটনা। কিন্তু এই পরিবারের কাছে এখন নূর হোসেনের ব্যবহার করা কোনো স্মৃতি, ছবি কিছুই অবশিষ্ট নেই। শহীদ নূর হোসেনের পরিবার জানাল, ‘সব স্মৃতি হারিয়ে গেছে। বিভিন্ন পত্রিকা অফিস থেকে বিভিন্ন সময় নিয়ে গেছে। সবাই ফেরত দেওয়ার কথা বললেও কেউ আর কিচ্ছু ফেরত দেয়নি।’ আমাদের এই সব আলাপের সময় মিরপুর মাজার রোডের তিনতলার জানালা দিয়ে বাইরে তাকিয়ে ছিলেন মরিয়ম বিবি। তাঁর যেন এসব স্মৃতিকথায় আর বিশেষ কিছু আসে যায় না। একটা বড় নিমগাছ আছে এ বাড়ির জানালা লাগোয়া। যদিও এ বাড়িতে নূর হোসেন থাকেননি কিন্তু মায়ের হৃদয়জুড়ে সব সময়ই আছেন সেই সন্তান। যাঁর বয়স আর কোনো দিন বাড়বে না। যিনি আছেন বাংলাদেশে স্বৈরাচারবিরোধী আন্দোলনের ইতিহাসের এক অনন্য উজ্জ্বল দৃষ্টান্ত হয়ে। সম্প্রতি দেশে আবার একটি বড় গণ-অভ্যুত্থান হলো। স্বৈরাচার সরকারের পদত্যাগের দাবিতে অনেক মানুষ প্রাণ দিল। নূর হোসেনের মায়ের কাছে জানতে চেয়েছিলাম, গণতন্ত্র প্রতিষ্ঠা, সাধারণ মানুষের মুক্তির যে বাসনা নিয়ে ৩৭ বছর আগে নূর হোসেন আত্মোৎসর্গ করেছিলেন, তা কি পেয়েছেন? মরিয়ম বিবি উত্তর দিলেন, ‘যে কারণে আমার সন্তান প্রাণ দিছে, তা আসে নাই। মানুষ এখনো কথা কইতে ভয় পায়। আইনের শাসন প্রতিষ্ঠা হয় নাই। এইটা কি গণতন্ত্র?’ তাঁর প্রশ্ন, ‘নূর মারা যাওয়ার পর অনেক সরকার নির্বাচিত হইয়া আসছে। দেশ চালাইছে। সেই কবেকার কথা আমার ছেলেটা জীবন্ত পোস্টার হইল, প্রাণ দিল কিন্তু সত্যিকার গণতন্ত্র আর আসল না এই দেশে। আমার ছেলেটা তাইলে কেন প্রাণ দিল?’"
  },
  {
    "date_published": "2024-11-10T08:00:00",
    "date_modified": "2024-11-10T08:00:00",
    "author": "খেলা ডেস্ক",
    "category": "ফুটবল",
    "tag": [
      "আন্তর্জাতিক ফুটবল",
      "জিয়ান্নি ইনফান্তিনো",
      "ফিফা",
      "বিশ্বকাপ ফুটবল ২০২৬",
      "ডোনাল্ড ট্রাম্প"
    ],
    "title": "ট্রাম্পের জয় ২০২৬ ফুটবল বিশ্বকাপে কী প্রভাব ফেলবে",
    "url": "https://www.prothomalo.com/sports/football/8np1wy73vr",
    "content": "ডোনাল্ড ট্রাম্প তাঁর নির্বাচনী প্রচারে যেসব বিষয়ে জোর দিয়েছিলেন, তার একটি ছিল যুক্তরাষ্ট্রের নিজের মতো করে চলা এবং অভিবাসীদের তাড়িয়ে বিদেশিদের যুক্তরাষ্ট্রে প্রবেশে কড়াকড়ি আরোপ করা। ৭৮ বছর বয়সী ট্রাম্প এখন যুক্তরাষ্ট্রের পরবর্তী প্রেসিডেন্ট হিসেবে দায়িত্ব গ্রহণের অপেক্ষায়। তাঁর চার বছর মেয়াদের মধ্যেই ২০২৬ সালের জুন–জুলাইয়ে কানাডা ও মেক্সিকোর সঙ্গে যৌথভাবে ফিফা ফুটবল বিশ্বকাপ আয়োজন করবে যুক্তরাষ্ট্র। ফিফা বিশ্বকাপের অন্যতম মূলমন্ত্র ‘বিশ্বকে একসুতায় গাঁথা’। তার ওপর ২০২৬ সালেই প্রথমবারের মতো ৪৮টি দেশ বিশ্বকাপে অংশ নেবে, যা আগের যেকোনো আসরের চেয়ে অংশগ্রহণকারী ও ম্যাচের সংখ্যা বিবেচনায় সবচেয়ে বড়। স্পষ্টতই ট্রাম্পের যুক্তরাষ্ট্রকে একা চালানো আর বিদেশিমুক্ত নীতির সঙ্গে ফিফা বিশ্বকাপের ‘একতাবদ্ধ’ ও রেকর্ডসংখ্যক দেশের অংশগ্রহণ পুরোপুরি বিপরীতমুখী। এতটুকু পড়ে মনে হতে পারে, মার্কিন নির্বাচনে ডোনাল্ড ট্রাম্পের জয় বোধ হয় ২০২৬ বিশ্বকাপের জন্য ‘আপদ’ হিসেবে উপস্থিত হয়েছে। কিন্তু আসলেই কি তা–ই? আর যদি ইতিবাচক কিছু হয়েও থাকে, সেটাও–বা কীভাবে? ডোনাল্ড ট্রাম্পের যুক্তরাষ্ট্র প্রেসিডেন্ট নির্বাচনে জয়ের ঘটনায় বিশ্বজুড়ে অর্থনৈতিক, রাজনৈতিক, সামরিক ও কূটনৈতিক অঙ্গনে সম্ভাব্য ওলট–পালট ঘিরে আলোচনা–বিশ্লেষণ চলছে বিস্তর। সারা বিশ্বের কয়েক কোটি সাধারণ মানুষ প্রতি চার বছর পর যে উপলক্ষের দিকে তাকিয়ে থাকে, তেমন একটি বৃহৎ আয়োজনে ট্রাম্পের সম্ভাব্য ভূমিকাও তাই বিশেষভাবে গুরুত্বপূর্ণ। আর গুরুত্বপূর্ণ বলেই হয়তো নবনির্বাচিত মার্কিন প্রেসিডেন্টকে অভিনন্দন জানাতে একটুও দেরি করেননি ফিফা প্রেসিডেন্ট জিয়ান্নি ইনফান্তিনো। সেই বার্তা শুধু ‘কংগ্র্যাচুলেশনস মিস্টার প্রেসিডেন্ট’ বাক্যেই আটকে থাকেনি, বিস্তৃত হয়েছে ‘ইউনাইটেড স্টেটস অব আমেরিকায় আমরা একটি দুর্দান্ত ফিফা ওয়ার্ল্ড কাপ এবং দুর্দান্ত ফিফা ক্লাব ওয়ার্ল্ড কাপ পেতে যাচ্ছি’ পর্যন্ত। বলে রাখা ভালো, জাতীয় দলগুলোকে নিয়ে ফিফা বিশ্বকাপ আয়োজনের আগে বিশ্বের ৬ মহাদেশের ৩২টি ক্লাব নিয়ে ২০২৫ ফিফা ক্লাব বিশ্বকাপও আয়োজন করবে যুক্তরাষ্ট্র। একটি বিশ্বকাপ আসর আয়োজন মানে মহাযজ্ঞ। একটার পর একটা পরিকল্পনা, একটার পর একটা স্তর। বিশ্বকাপের মূল আয়োজক ফিফা। লাভের ভাগও বেশি তাদেরই। তবে আয়োজকদেরও থাকে বিশেষ ভূমিকা। বিশেষত স্থানীয় ব্যয় ও লজিস্টিক্যাল খাতে আয়োজক দেশকেই ভূমিকা রাখতে হয়। এ জন্য স্থানীয় পর্যায়ে আয়োজক কমিটিও করা হয়। যেমন ২০১৮ রাশিয়া বিশ্বকাপের সময় ভ্লাদিমির পুতিনের নেতৃত্বাধীন সরকার ও রাশিয়ান ফুটবল ইউনিয়ন যৌথভাবে একটি ‘কেন্দ্রীয় আয়োজক কমিটি’ গঠন করেছিল। ২০২২ আসরে কাতার বানিয়েছিল ‘সুপ্রিম কমিটি ফর ডেলিভারি অ্যান্ড লিগ্যাসি’। ২০২৬ বিশ্বকাপ যুক্তরাষ্ট্র, কানাডা ও মেক্সিকোয় যৌথভাবে হবে বলে এবার তেমনই স্থানীয় আয়োজক কমিটি আরও শক্তিশালীরূপে দরকার। ফাইনালসহ বেশির ভাগ ম্যাচ যেহেতু যুক্তরাষ্ট্রে, দেশটির স্থানীয়, রাজ্য ও কেন্দ্রীয় পর্যায়ে অর্থায়ন ও পরিচালন সহায়তার জন্য কমিটি গঠনের উদ্যোগও দরকার দ্রুতই। আর এখানেই আসে যুক্তরাষ্ট্রের প্রেসিডেন্টের ভূমিকা। বিশ্বকাপ আয়োজন দীর্ঘ সময়ের কর্মকাণ্ড বলে আয়োজক দেশের সরকারের সঙ্গে আগে থেকেই যোগাযোগ বজায় রাখে ফিফা। ২০২৬ বিশ্বকাপ কেন্দ্র করে যেমন জো বাইডেন প্রশাসন ও কংগ্রেসের সঙ্গে এরই মধ্যে কাজ শুরুও হয়ে গেছে। বিশ্বকাপের নিরাপত্তা বিষয়ে কেন্দ্রীয় সরকারের সহায়তা চেয়েছে ফিফা। এমনকি এর জন্য বাইডেন প্রশাসনের আন্তসরকার–বিষয়ক কার্যালয়ে কাজ করা অ্যালেক্স সোপকোকে ফিফা হেড অব গভমেন্ট রিলেশন্স পদে নিয়োগও দিয়েছে। তবে আগামী ২০ জানুয়ারি প্রেসিডেন্টের দায়িত্ব নিতে যাওয়া ডোনাল্ড ট্রাম্প প্রশাসনের সঙ্গে সম্পর্ক ও যোগাযোগ স্থাপনে এবার হয়তো নতুন কারও কথা ভাবতে হবে ফিফাকে। বিশেষ করে ট্রাম্প প্রশাসনে নতুন ব্যক্তিরা আসবেন বলে কাজের ধারায় যে সম্ভাব্য ছেদ ঘটবে বা ধীরগতির হবে, সেটি মাথায় রেখে এখনই উদ্যোগী হতে হবে ইনফান্তিনোর নেতৃত্বাধীন ফিফাকে। বিষয়টি পরিষ্কার করেছে এর সঙ্গে যুক্ত মার্কিন প্রশাসনের একটি সূত্রও। নাম প্রকাশ না করা ওই ব্যক্তি ইয়াহু স্পোর্টসকে মেইলে পাঠানো জবাবে বর্তমান প্রশাসন বিশ্বকাপ নিয়ে কাজ শুরু করেছিল জানিয়ে বলেন, ‘আমার ধারণা, ট্রাম্প প্রশাসনের শুরুতে বিশ্বকাপের দিকে মনোযোগ দেওয়া কঠিন হবে। বিশ্বকাপের প্রস্তুতিতে শুরুতেই পিছিয়ে যাওয়ার সম্ভাবনা রয়েছে।’ তবে এ ক্ষেত্রে বড় ভূমিকা রাখতে পারেন স্বয়ং ফিফা প্রেসিডেন্ট ইনফান্তিনো। ২০১৮ সালে ট্রাম্পের সঙ্গে তাঁর পরিচয়। সে বছর ২০২৬ বিশ্বকাপের আয়োজক চূড়ান্ত হওয়ার পর প্রেসিডেন্ট ট্রাম্পের সঙ্গে দেখা করেন ফিফার প্রধান। পরে দুজনের সাক্ষাৎ হয় ২০২০ সালে সুইজারল্যান্ডে বিশ্ব অর্থনৈতিক ফোরামেও। ওই সময় ইনফান্তিনো মার্কিন প্রেসিডেন্টের প্রশংসা করলে জবাবে ইনফান্তিনোকে ‘গ্রেট ফ্রেন্ড’ বলে অভিহিত করেন ট্রাম্প। এ বছরের মে মাসে আবার দুজনের দেখা হয় মায়ামিতে, ফর্মুলা ওয়ান রেস দেখতে গিয়ে। লক্ষণীয় ব্যাপার হলো, ট্রাম্পের সঙ্গে দুই সাক্ষাতের মধ্যবর্তী সময়ে ইনফান্তিনোর সঙ্গে হোয়াইট হাউসে জো বাইডেনের কোনো বৈঠক হয়নি। যদিও এ সময়েই আয়োজক হিসেবে যুক্তরাষ্ট্র প্রশাসন বিশ্বকাপের কাজ শুরু করেছে।ইয়াহু স্পোর্টস লিখেছে, যুক্তরাষ্ট্রে কেন্দ্রীয় ক্রীড়া মন্ত্রণালয় না থাকা এবং এরপরও বিশ্বকাপ নিয়ে কেন্দ্রীয় কমিটি গঠনে বিলম্ব করায় ফিফা হতাশ ছিল। মার্কিন আমলাতন্ত্রের কারণেই বিষয়গুলো ত্বরান্বিত হয়নি বলে ধারণা করা হয়। কেউ কেউ ফিফার এই হতাশা নিয়ে মজা করে বলেন, ‘ফিফা ভুলে গেছে, গণতন্ত্র কীভাবে কাজ করে।’ তবে পরবর্তী প্রেসিডেন্ট ট্রাম্প চাইলে বিশ্বকাপের কাজ গতি পাবে বলে বিশ্বাস জেটর গ্লোবাল স্পোর্টস‍+এন্টারটেইনমেন্টের প্রধান নির্বাহী ট্রাভিস মারফির। স্টেট ডিপার্টমেন্টের এই সাবেক কর্মকর্তা বলেন, বিশ্বকাপের জন্য অনেকগুলো দপ্তরের কাজের সমন্বিত কাজে ট্রাম্প যদি বিশেষভাবে নজর দেন, বিশ্বকাপের কাজ গতি পাবে। আরেকটি বিষয় হচ্ছে ইনফান্তিনোর অবস্থান। ইতালিয়ান বংশোদ্ভুত এই সুইস এখন যুক্তরাষ্ট্রের সাউথ ফ্লোরিডায় থাকেন। ডোনাল্ড ট্রাম্প হোয়াইট হাউসে যাওয়ার আগে তাঁর সঙ্গে কথা বলার সুযোগ আছে তাঁর, ট্রাম্পের বর্তমান আবাস ফ্লোরিডার পাম বিচ এলাকায়। তবে ডোনাল্ড ট্রাম্প জামানায় বিশ্বকাপ কতটা ‘বৈশ্বিক’ হয়ে ওঠার সুযোগ পাবে, তা নিয়ে শঙ্কাও আছে। ট্রাম্প তাঁর নির্বাচনী প্রচারণায় অনেকবারই বলেছেন, অভিবাসীদের তাড়াবেন তিনি। এমন ‘ভ্রমণ নিষেধাজ্ঞা’ আরোপ করবেন, যা আগের যেকোনো সময়ের চেয়ে বড় এবং কঠোর হবে’ বলেও হুমকি দিয়েছেন। অর্থাৎ প্রথম মেয়াদে (২০১৬–২০) কয়েকটি মুসলিম–অধ্যুষিত দেশের ওপর যে ভ্রমণ নিষেধাজ্ঞা দিয়েছিলেন, সেটার আওতা আরও বাড়ানোর পরিকল্পনা ট্রাম্পের। এ ধরনের নিষেধাজ্ঞার অর্থ হবে বিশ্বকাপ দেখার জন্য যুক্তরাষ্ট্র প্রবেশে বাধার সম্মুখীন হবেন অনেক দেশের নাগরিকেরা। স্টেট ডিপার্টমেন্টের তথ্য অনুসারে, ২০২৩ সালে কনস্যুলার অফিস বিওয়ান/বিটু ভ্রমণ ভিসায় প্রায় ২৪ শতাংশ আবেদন বাতিল করে দিয়েছে। ট্রাম্পের সময়ে এটি বাড়ার শঙ্কা তো আছেই, সঙ্গে ভিসা সাক্ষাৎকার পেতে সময়ও বেশি লাগতে পারে। ট্রাম্প মনোযোগ দিলে কাজে গতি আসবে বলে আশার কথা শোনানো মারফি এ বিষয়ে বলেছেন ভিন্ন কথা, ‘এই দিকটা সহজ হবে না। নির্দিষ্ট একটা সময়ের মধ্যে লাখ লাখ মানুষের ভিসা আবেদন নিয়ে কাজ করতে হয়, যাঁদের কেউ ব্যবসায়িক কারণে, কেউ পরিবারের সঙ্গে সাক্ষাতের জন্য, কেউ দীর্ঘদিন ধরে থাকার জন্য আবেদন করেন। এর মধ্যেই বিশ্বকাপের খেলা দেখতে আসা লোকের আবেদন নিয়ে কাজ সহজ কিছু হবে না। আমার মনে হয়, মানুষের (সাক্ষাৎকারের জন্য) অপেক্ষার সময় বাড়বে, অভিবাসন বাধ্যবাধকতা আরও কঠোর হবে। আর এটা বিশ্বকাপ দর্শকদের জন্য একটা মাথাব্যথার ব্যপার হয়ে দাঁড়াবে।’ তবে কারও কারও বিশ্বাস, ট্রাম্প বিশ্বকাপকে বিশ্বের একটি মিলনমেলা হিসেবে ইতিবাচকভাবে নিলে ভালো কিছুই হতে পারে। ২০১৮ সালে বিশ্বকাপের আয়োজক হতে চেয়ে ফিফা প্রেসিডেন্টকে তিনটি চিঠি দিয়েছিলেন ডোনাল্ড ট্রাম্প। নিউইয়র্ক টাইমসের প্রতিবেদনে বলা হয়, তৃতীয় চিঠিতে ‘উন্মুক্ত ও উৎসবমুখর’ বিশ্বকাপ আয়োজনের প্রতিশ্রুতি দিয়েছিলেন ট্রাম্প। ‘সব খেলোয়াড়, কর্মকর্তা এবং বিশ্বের সব দেশের ভক্ত–সমর্থক কোনো বৈষম্য ছাড়াই যুক্তরাষ্ট্রে প্রবেশ করতে পারবেন’ বলেও চিঠিতে উল্লেখ করা হয়েছে। এখন দেখার বিষয়, ট্রাম্প তাঁর অবস্থানে কতটা অটল থাকেন। বিশেষ করে যুক্তরাষ্ট্রের চরমতম শত্রু ইরান যখন ৪৮ দলের বিশ্বকাপে এশিয়া থেকে খেলবে বলে ধরেই নেওয়া যায়।"
  },
  {
    "date_published": "2024-11-10T07:30:00",
    "date_modified": "2024-11-10T07:30:00",
    "author": "খেলা ডেস্ক",
    "category": "ক্রিকেট",
    "tag": [
      "পাকিস্তান ক্রিকেট দল",
      "জশ হ্যাজলউড",
      "স্টিভেন স্মিথ",
      "প্যাট কামিন্স",
      "মোহাম্মদ রিজওয়ান"
    ],
    "title": "রিজওয়ান আর পাকিস্তান দুই–ই এখন ফেবারিট",
    "url": "https://www.prothomalo.com/sports/cricket/a6eh227w3y",
    "content": "পাকিস্তান ক্রিকেটে এটা ‘ওপেন সিক্রেট’। পাকিস্তানের এই প্রজন্মের ক্রিকেটারদের মধ্যে মোহাম্মদ রিজওয়ানই অধিনায়ক হিসেবে সেরা। এমনকি বাবর আজম অধিনায়ক থাকতেও পেসার শাহিন শাহ আফ্রিদি অধিনায়ক হিসেবে এক নম্বরে রেখেছিলেন রিজওয়ানকে। পাকিস্তান সুপার লিগে (পিএসএল) রিজওয়ান তাঁর দলকে ফাইনালে তুলেছেন টানা ৪ বছর। চ্যাম্পিয়ন হতে পেরেছেন মাত্র ১ বার। কিন্তু ধারাবাহিকভাবে দলকে ফাইনালে তোলার কৃতিত্বটা রিজওয়ানের পাওনাই। সেই রিজওয়ান পাকিস্তানের অধিনায়ক হয়েছেন নানা কাঠখড় পুড়িয়ে। এমনকি তাঁর আগে অধিনায়ক হিসেবে আফ্রিদিকেও বেছে নেওয়া হয়েছে। কারণ কী, সেটা বুঝতে পাকিস্তান ক্রিকেটকে বুঝতে হবে। সেটা অবশ্য সবার পক্ষে বোঝাও সম্ভব নয়! অস্ট্রেলিয়া সিরিজের আগে অধিনায়ক হওয়া রিজওয়ানের সামনে এখন ওয়ানডে সিরিজ জয়ের সুযোগ। প্রথম ম্যাচে লড়াই করে হারার পার দ্বিতীয় ম্যাচে তাঁর দল অস্ট্রেলিয়াকে উড়িয়ে দিয়েছে, জিতেছে ৯ উইকেটে। পার্থে আগামীকাল জিতলেই ২২ বছর পর অস্ট্রেলিয়ার মাটিতে ওয়ানডে সিরিজ জিতবে পাকিস্তান। আর সেই ম্যাচে রিজওয়ানের পাকিস্তান নামবে ফেবারিট হিসেবেই। অস্ট্রেলিয়ার মাটিতে অস্ট্রেলিয়ার বিপক্ষে যেকোনো দলকে ফেবারটি বলাটা বেশ ঝুঁকির। তবে এই ওয়ানডে সিরিজে এখন পর্যন্ত পাকিস্তানের পারফরম্যান্স দেখলে সেই ঝুঁকিটা নেওয়াই যায়। সিরিজের প্রথম ম্যাচে মেলবোর্নে মাত্র ২০৩ রানে অলআউট হওয়ার পরও একপর্যায়ে ফেবারিট ছিল পাকিস্তানই। ১৮৫ রানেই অস্ট্রেলিয়ার ৮ উইকেট তুলে নিয়েছিল বোলাররা। তবে অস্ট্রেলিয়া অধিনায়ক প্যাট কামিন্সের ৩২ রানের ইনিংসে শেষ পর্যন্ত জয় পায়নি পাকিস্তান। দ্বিতীয় ম্যাচে অবশ্য পাকিস্তানের জয়ের পথে বাধা হতে পারেননি কেউই। অ্যাডিলেডে হারিস রউফ, হাসনাইন আর শাহিন আফ্রিদি রীতিমতো ঝড় তুলেছেন। মাত্র ১৬৩ রানেই অস্ট্রেলিয়াকে অলআউট করে দেন, যা পাকিস্তানের বিপক্ষে দেশটির সর্বনিম্ন। অস্ট্রেলিয়ার ইনিংসে মূল ধসটা নামান হারিস রউফ, ২৯ রানে নেন ৫ উইকেট, শাহিন আফ্রিদির শিকার ২৬ রানে ৩টি। উইকেটের পেছনে ৬ ক্যাচ নিয়ে এক ম্যাচে উইকেটকিপারদের সর্বোচ্চ ক্যাচের রেকর্ডে ভাগ বসান অধিনায়ক রিজওয়ান। নিজের কাজটা শুধু উইকেটকিপার হিসেবে নয়, অধিনায়ক হিসেবেও করছেন তিনি। তাঁর আক্রমণাত্মক অধিনায়কত্ব চোখে পড়েছে সবার। সবচেয়ে বড় বিষয়, রিজওয়ানের নেতৃত্বে পুরো দলকে এককাট্টা মনে হয়েছে। পাকিস্তান ক্রিকেটে যে ঘাটতিটা দেখা গেছে অনেক সময়ই। কাল পাকিস্তান সিরিজের শেষ ম্যাচ খেলবে পার্থে। অনুমিতভাবেই পার্থের উইকেট অস্ট্রেলিয়ার অন্য মাঠগুলোর চেয়ে বেশি পেসবান্ধব। আর পাকিস্তানের পেসাররাও আছেন দুর্দান্ত ছন্দে। আফ্রিদি, রউফরা যেন অস্ট্রেলিয়ার মাটিতেই নিজেদের পুরোনো ছন্দ খুঁজে পেয়েছেন। আর এমন এক ম্যাচে অস্ট্রেলিয়া আবার অনেকটা আনকোরা একটা দলকে মাঠে নামাবে। ভারতের বিপক্ষে টেস্ট সিরিজের প্রস্তুতির জন্য এই ম্যাচে বিশ্রাম দেওয়া হয়েছে কামিন্স, স্টিভেন স্মিথ, মিচেল স্টার্ক, জস হ্যাজলউড ও মারনাস লাবুশেনদের। কামিন্সের অনুপস্থিতিতে অধিনায়কত্ব করবেন উইকেটকিপার–ব্যাটসম্যান জশ ইংলিস। শেষ ওয়ানডের জন্য জাভিয়ের বার্টলেট, স্পেনসার জনসন, জশ ফিলিপেকে দলে ডেকেছে অস্ট্রেলিয়া। এখন দেখা যাক, তরুণ অস্ট্রেলিয়া দল নাকি রিজওয়ানের অধীনে জ্বলে ওঠা পাকিস্তান, কারা জেতে সিরিজ!"
  },
  {
    "date_published": "2024-11-10T06:00:00",
    "date_modified": "2024-11-10T06:00:00",
    "author": "খেলা ডেস্ক",
    "category": "খেলা",
    "tag": [
      "আজকের খেলা"
    ],
    "title": "আজ টিভিতে যা দেখবেন (১০ নভেম্বর ২০২৪)",
    "url": "https://www.prothomalo.com/sports/qk8ku010al",
    "content": "অস্ট্রেলিয়া–পাকিস্তান তৃতীয় ওয়ানডে আজ। টি–টোয়েন্টি আছে শ্রীলঙ্কা–নিউজিল্যান্ড ও দক্ষিণ আফ্রিকা–ভারতের। অস্ট্রেলিয়া–পাকিস্তানসকাল ৯–৩০ মি., স্টার স্পোর্টস ২ ঢাকা বিভাগ–ঢাকা মহানগরসকাল ১০টা, ইউটিউব/বিসিবি সিলেট–খুলনাসকাল ১০টা, ইউটিউব/বিসিবি রংপুর–রাজশাহীসকাল ১০টা, ইউটিউব/বিসিবি চট্টগ্রাম–বরিশালসকাল ১০টা, ইউটিউব/বিসিবি শ্রীলঙ্কা–নিউজিল্যান্ডসন্ধ্যা ৭–৩০ মি., সনি স্পোর্টস ৫ দক্ষিণ আফ্রিকা–ভারতরাত ৮টা, স্পোর্টস ১৮–১ ম্যানচেস্টার ইউনাইটেড–লেস্টাররাত ৮টা, স্টার স্পোর্টস সিলেক্ট ১ চেলসি–আর্সেনালরাত ১০–৩০ মি., স্টার স্পোর্টস সিলেক্ট ১"
  },
  {
    "date_published": "2024-11-10T07:00:00",
    "date_modified": "2024-11-10T07:00:00",
    "author": "কে.এম লতিফুল হক",
    "category": "গান",
    "tag": [
      "বিয়ন্সে",
      "সংগীত শিল্পী",
      "গ্র্যামি অ্যাওয়ার্ডস"
    ],
    "title": "বিয়ন্সের রেকর্ড, সুইফট আছেন, সাবরিনাও",
    "url": "https://www.prothomalo.com/entertainment/song/afy53yab5t",
    "content": "সর্বোচ্চ ৩২ গ্র্যামি জয়ের রেকর্ডটা তাঁর দখলে থেকেই ছিল, সবচেয়ে বেশি মনোনয়নের রেকর্ডটাও এবার বাগিয়ে নিলেন। গত শুক্রবার রাতে ঘোষণা করা হয়েছে ৬৭তম গ্র্যামি অ্যাওয়ার্ডসের মনোনয়ন, এতে সর্বোচ্চ ১১টি মনোনয়ন পেয়েছেন বিয়ন্সে। সব মিলিয়ে তাঁর মনোনয়ন সংখ্যা এখন ৯৯, স্বামী জে-জেডের ৮৮ মনোনয়নকেও এবার ছাড়িয়ে গেলেন ৪৩ বছর বয়সী গায়িকা। কাউবয়দের গল্প এই বছরের ২৯ মার্চ মুক্তি পায় ‘কাউবয় কার্টার’। বিয়ন্সের এটি অষ্টম স্টুডিও অ্যালবাম। এই অ্যালবামে গানে গানে মূলত কৃষ্ণাঙ্গ কাউবয়দের সংস্কৃতি তুলে ধরেছেন বিয়ন্সে। যুক্তরাষ্ট্রের টেক্সাসে লোকসংগীত, রক অ্যান্ড রোল, জ্যাজ, পপসহ নানা ধরনের গান শুনে বড় হয়েছেন বিয়ন্সে। অ্যালবামটিতে শৈশব আর কৈশোরে শোনা সেই সব গানের মূল ভাব ছড়িয়ে দিয়েছেন এই প্রজন্মের শ্রোতাদের কাছে। সমালোচকদের কাছে ভূয়সী প্রশংসার সঙ্গে ব্যাপক ব্যবসায়িক সাফল্যও পায় ‘কাউবয় কার্টার’। এ অ্যালবামের জন্যই গ্র্যামিতে ১১ মনোনয়ন বাগিয়েছেন বিয়ন্সে, নারী শিল্পী হিসেবে যা এক বছরে সর্বোচ্চ মনোনয়নের রেকর্ড। এবার অ্যালবাম অব দ্য ইয়ার, রেকর্ড অব দ্য ইয়ার, সং অব দ্য ইয়ারসহ গুরুত্বপূর্ণ বিভাগে মনোনয়ন পেয়েছেন বিয়ন্সে। তবে নিশ্চিতভাবেই অ্যালবাম অব দ্য ইয়ার পুরস্কারটার দিকেই তাঁর চোখ থাকবে। কারণ, রেকর্ড ৩২ গ্র্যামি জিতলেও এই পুরস্কার তাঁর অধরাই থেকে গেছে, যা নিয়ে গত গ্র্যামির আসরে ভোটারদের রীতিমতো কটাক্ষ করেছেন বিয়ন্সের স্বামী জে-জেড। গ্র্যামিতে কৃষ্ণাঙ্গ শিল্পীদের উপেক্ষা করা হয়, এমন অভিযোগ অনেক পুরোনো। বিশ্লেষকেরা মনে করছেন, বিয়ন্সের এবারের রেকর্ড মনোনয়নে হয়তো সে বিতর্ক কিছু কমবে। সুইফট আছেন, সাবরিনাও আছেনচলতি বছর রেকর্ড চতুর্থবারের মতো অ্যালবাম অব দ্য ইয়ার পুরস্কার পান টেলর সুইফট। ‘দ্য টর্চার্ড পোয়েটস ডিপার্টমেন্ট’-এর জন্য এবারও পেয়েছেন মনোনয়ন। আরও আছেন চলতি বছরের আলোচিত দুই তরুণ গায়িকা সাবরিনা কার্পেন্টার ও চ্যাপেল রোয়ানও। ‘শর্ট অ্যান্ড সুইট’ দিয়ে টপচার্ট আর স্পটিফাইতে ঝড় তুলেছিলেন সাবরিনা, মনে করা হচ্ছে গ্র্যামির আসরেও বেশ কয়েকটি পুরস্কার বাগিয়ে নেবে এই অ্যালবাম। এবারের গ্র্যামিতে দ্বিতীয় সর্বোচ্চ ৭টি করে মনোনয়ন পেয়েছেন বিলি আইলিশ, চার্লি এক্সসিএক্স, কেন্ড্রিক লামার ও পোস্ট ম্যালোন। এ ছাড়া ছয়টি করে পেয়েছেন চ্যাপেল রোয়ান, সাবরিনা কার্পেন্টার ও টেলর সুইফট। সাম্প্রতিক সময়ে কানাডীয় র‍্যাপার ড্রেকের সঙ্গে কাজিয়ায় জড়িয়ে আলোচনায় ছিলেন কেন্ড্রিক লামার। তবে গ্র্যামিতে সাত মনোনয়ন বাগিয়ে তিনি মনে করিয়ে দিলেন, তাঁকে নিয়ে যত বিতর্কই হোক, গানটা তিনি ভালোই গান। যত চমকএবারের গ্র্যামি মনোনয়নের অন্যতম বড় চমক বিটলসের ফেরা! গত বছরই এআই প্রযুক্তির সাহায্যে মুক্তি পায় আলোচিত ব্রিটিশ ব্যান্ডটির নতুন গান ‘নাউ অ্যান্ড দেন’। রেকর্ড অব দ্য ইয়ার বিভাগে মনোনয়ন পেয়েছে এ গান। আগে এককভাবে মনোনয়ন পাননি চার্লি এক্সসিএক্স। অথচ এবার পেয়েছেন ৭ বিভাগে! বিয়ন্সে, সুইফট বা সাবরিনাকে নিয়ে অনেক আলোচনা হলেও অনেকে মনে করেছেন গ্র্যামিতে বাজিমাত করতে পারেন চার্লি। চলতি বছর ‘ব্র্যাট’ অ্যালবাম দিয়ে আলোচনায় ছিলেন ৩২ বছর বয়সী এই ব্রিটিশ গায়িকা।আশ্চর্যভাবে এবার কোনো কে-পপ শিল্পীই মনোনয়ন পাননি। তবে তাঁরা হয়তো সান্ত্বনা খুঁজতে পারেন ডুয়া লিপা বা মেগান থি স্টেলিয়নের কাছ থেকে। আলোচিত দুই শিল্পীও মনোনয়ন পাননি। অন্যদিকে ‘ইটারনাল সানশাইন’ আলোচিত হলেও অ্যালবাম অব দ্য ইয়ার বিভাগে মনোনয়ন পাননি আরিয়ানা গ্রান্ডে। ২০২৩ সালের ১৬ থেকে ২০২৪ সালের ৩০ আগস্টের মধ্যে মুক্তি পাওয়া গান ও অ্যালবামগুলো ৬৭তম গ্র্যামি মনোনয়নের জন্য বিবেচিত হয়েছে। মূল অনুষ্ঠান হবে ২০২৫ সালের ২ ফেব্রুয়ারি, যুক্তরাষ্ট্রের লস অ্যাঞ্জেলেসের ক্রিপ্টোডটকম এরিনায় সূত্র: এএফপি, বিবিসি"
  },
  {
    "date_published": "2024-11-10T07:00:00",
    "date_modified": "2024-11-10T07:00:00",
    "author": "বিশেষ প্রতিনিধি",
    "category": "রাজনীতি",
    "tag": [
      "রাজনীতি",
      "শহীদ নূর হোসেন",
      "আন্দোলন"
    ],
    "title": "শহীদ নূর হোসেন দিবস আজ",
    "url": "https://www.prothomalo.com/politics/m85jriy8ve",
    "content": "১৯৮৭ থেকে ২০২৪ সাল—সময়ের ব্যবধান ৩৭ বছর। গণতন্ত্রকামী মানুষের কাছে দুটি ছবি বেশ নাড়া দেয়। প্রথমটি ১৯৮৭ সালের—বুকে ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে প্রাণ দেন নূর হোসেন। সর্বশেষটি রংপুর বেগম রোকেয়া বিশ্ববিদ্যালয়ের ইংরেজি বিভাগের শিক্ষার্থী আবু সাঈদের। গত ১৬ জুলাই ফ্যাসিবাদী সরকারের পুলিশের সামনে বুক পেতে একের পর এক গুলি বুকে নিয়ে শহীদ হন আবু সাঈদ। নূর হোসেন ১৯৮৭ সালে তৎকালীন স্বৈরাচার এরশাদবিরোধী আন্দোলনের নায়ক। যিনি জীবন্ত পোস্টার হয়ে গণতন্ত্রকামী মানুষের চিরন্তন আকাঙ্ক্ষাকে স্লোগানের অক্ষরে বুকে-পিঠে ধারণ করেছিলেন। তিনি সে সময় আওয়ামী লীগের সহযোগী সংগঠন যুবলীগের কর্মী হিসেবে প্রাণ দিয়েছিলেন। আর আবু সাঈদ সেই আওয়ামী লীগের ফ্যাসিবাদী-স্বৈরশাসনের বিরুদ্ধে রুখে দাঁড়িয়েছিলেন। নূর হোসেনের আত্মদানের পর ১৯৯০ সালে ৬ ডিসেম্বর এরশাদের স্বৈরশাসনের অবসান ঘটে। আর আবু সাঈদের রক্তের বিনিময়ে সরকারি চাকরিতে কোটা সংস্কারের দাবিতে হওয়া আন্দোলন একপর্যায়ে শেখ হাসিনা সরকারের পতনের আন্দোলনে রূপ নেয়। হাজারের বেশি ছাত্র-জনতার প্রাণহানি এবং অসংখ্য আহত মানুষের রক্তের ওপর ৫ আগস্ট ক্ষমতা ছেড়ে দেশত্যাগ করেন শেখ হাসিনা। আজ ১০ নভেম্বর শহীদ নূর হোসেন দিবস। গণতন্ত্রের জন্য নূর হোসেনের প্রাণ দেওয়ার তিন যুগ পরও গণতন্ত্রকামী মানুষকে রাস্তায় নামতে হয়েছে। সহস্র প্রাণের বিনিময়ে আরেক স্বৈরশাসনের অবসান ঘটাতে হয়েছে। প্রশ্ন হচ্ছে শহীদ আবু সাঈদদের গণতন্ত্রের জন্য জীবনদানই কি শেষ? আবারও কি স্বৈরাচার ফিরে আসবে? এখন সর্বত্রই এই আলোচনা বিরাজমান। ঢাকার নারিন্দায় এক অটোরিকশাচালকের ঘরে জন্ম নেওয়া নূর হোসেন ছিলেন যুবলীগের একজন সক্রিয় কর্মী। অষ্টম শ্রেণি পর্যন্ত লেখাপড়া শেষে নূর হোসেন গাড়ি চালানোর প্রশিক্ষণ নেন। জেনারেল হুসেইন মুহম্মদ এরশাদের স্বৈরশাসনবিরোধী আন্দোলন যখন তুঙ্গে, তখন ১৯৮৭ সালের এই দিনে নূর হোসেন বুকে ও পিঠে ‘স্বৈরাচার নিপাত যাক, গণতন্ত্র মুক্তি পাক’ স্লোগান লিখে রাজপথে বের হয়েছিলেন। সেদিন শেখ হাসিনার নেতৃত্বে আওয়ামী লীগের একটি মিছিল পল্টন এলাকার ‘জিরো পয়েন্ট’ অতিক্রম করার সময় পুলিশ কাঁদানে গ্যাস ও গুলি ছুড়ে মিছিলটিকে ছত্রভঙ্গ করে দেয়। তখন নূর হোসেন ও যুবলীগ নেতা বাবুল গুলিবিদ্ধ হয়ে মারা যান। নূর হোসেনের সেদিনের আত্মত্যাগ মানুষের মনকে নাড়া দিয়েছিল। বুকে-পিঠের স্লোগানসংবলিত তাঁর শরীর হয়ে উঠেছিল আন্দোলনের প্রতীক। ওই আন্দোলনের ধারাবাহিকতায় আরও রক্তপাতের মধ্য দিয়ে ১৯৯০ সালের ৬ ডিসেম্বর এরশাদ সরকারের পতন ঘটে। নূর হোসেন শহীদ হওয়ার পর মাস না পেরোতেই ৬ ডিসেম্বর জাতীয় সংসদ ভেঙে দেন এরশাদ। এর তিন মাস পর তিনি জাতীয় সংসদের আরেকটি নির্বাচনের আয়োজন করেন। ১৯৮৮ সালের ৩ মার্চ অনুষ্ঠিত এ নির্বাচনে বড় দলগুলো না নেওয়ায় ওই সংসদ রাজনৈতিক বৈধতা পায়নি। এরশাদ এরপরও ক্ষমতায় টিকে ছিলেন পৌনে তিন বছর। ১৯৯০ সালের ৬ ডিসেম্বর তাঁর পদত্যাগের মধ্য দিয়ে ঘটনাবহুল একটি দশক শেষ হয়। ১৯৯১ সালের ২৭ ফেব্রুয়ারি বিচারপতি সাহাবুদ্দীন আহমদের অন্তর্বর্তী সরকারের অধীনে জাতীয় সংসদ নির্বাচনে সব দল অংশ নেয়। বিএনপি একক সংখ্যাগরিষ্ঠতা পেয়ে সরকার গঠন করে। যে জায়গাটিতে গুলিবিদ্ধ হয়েছিলেন নূর হোসেন, সেই জিরো পয়েন্ট এখন শহীদ নূর হোসেন চত্বর। বিএনপি দিনটি পালন করে ‘ঐতিহাসিক ১০ নভেম্বর দিবস’ হিসেবে। আর আওয়ামী লীগ দিনটি পালন করে আসছে ‘নূর হোসেন দিবস’ হিসেবে। ক্ষমতাচ্যুত হওয়ার পর আওয়ামী লীগ সেভাবে প্রকাশ্যে কোনো কর্মসূচি পালন করছে না। তবে নূর হোসেন দিবস উপলক্ষে আজ রোববার বেলা তিনটায় গুলিস্তানের জিরো পয়েন্টে নেতা-কর্মীদের জড়ো হয়ে মিছিল করার আহ্বান জানিয়েছে দলটি। আওয়ামী লীগের ফেসবুক পোস্ট দিয়ে এ কর্মসূচি ঘোষণা করা হয়। তবে প্রধান উপদেষ্টার প্রেস সচিব শফিকুল আলম এক ফেসবুক পোস্টে আওয়ামী লীগকে ফ্যাসিস্ট আখ্যা দিয়ে লিখেছেন, তারা আজ কোনো জমায়েত বা মিছিল করার চেষ্টা করলে আইন প্রয়োগকারী সংস্থাগুলোর কঠোর অবস্থানের মুখোমুখি হতে হবে।অন্যদিকে ফ্যাসিবাদ প্রতিরোধ মঞ্চের ব্যানারে আজ দুপুর ১২টায় ঢাকায় গুলিস্তানের জিরো পয়েন্টে কর্মসূচি দিয়েছে বৈষম্যবিরোধী ছাত্র আন্দোলন। কর্মসূচির শিরোনাম পতিত স্বৈরাচার আওয়ামী লীগের বিচারের দাবিতে গণজমায়েত।"
  },
  {
    "date_published": "2024-11-10T07:29:58",
    "date_modified": "2024-11-10T07:29:58",
    "author": "আরিফুর রহমান",
    "category": "বাংলাদেশ",
    "tag": [
      "বিশেষ সংবাদ",
      "উন্নয়ন প্রকল্প",
      "রেলমন্ত্রী",
      "কারখানা"
    ],
    "title": "সাবেক মন্ত্রী, সংসদ সদস্যদের\n‘ইচ্ছাপূরণ’ প্রকল্প বাতিল হচ্ছে",
    "url": "https://www.prothomalo.com/bangladesh/ielovlzh3p",
    "content": "সাবেক রেলমন্ত্রী জিল্লুল হাকিমের নির্বাচনী এলাকা রাজবাড়ীতে একটি রেল কারখানা নির্মাণের প্রকল্প নিয়েছিল বাংলাদেশ রেলওয়ে। ব্যয় সাড়ে সাত হাজার কোটি টাকার বেশি। অনুমোদনের অপেক্ষায় থাকা প্রকল্পটি বাতিল করতে যাচ্ছে অন্তর্বর্তী সরকার। রেল মন্ত্রণালয়ের এখনকার শীর্ষস্থানীয় কর্মকর্তারা বলছেন, চট্টগ্রামের পাহাড়তলী ও নীলফামারীর সৈয়দপুরে রেলওয়ের দুটি কারখানা রয়েছে। জনবলসংকট, কম বরাদ্দ, পুরোনো যন্ত্রপাতি ও কাঁচামালের অভাবে কারখানা দুটি ধুঁকছে। সে দুটির আধুনিকায়ন না করে নতুন কারখানা করার উদ্যোগটি নেওয়া হয়েছিল। শুধু রেল কারখানা নয়; রেল, সড়ক, শিক্ষা, তথ্যপ্রযুক্তি (আইসিটি), দুর্যোগ, পরিবেশ, স্থানীয় সরকারসহ বিভিন্ন মন্ত্রণালয়ে ‘রাজনৈতিক বিবেচনায় নেওয়া, অলাভজনক ও অগুরুত্বপূর্ণ’ প্রকল্প বাতিল করতে যাচ্ছে সরকার। ১০টি মন্ত্রণালয়ে খোঁজ নিয়ে অন্তত ৩৫টি প্রকল্পের খোঁজ পাওয়া গেছে, যেগুলো বাতিল, অর্থায়ন স্থগিত অথবা ব্যয় কাটছাঁট করা হবে। এসব প্রকল্পের মোট ব্যয় এক লাখ কোটি টাকার বেশি। এর আগে গত ১৯ আগস্ট পরিকল্পনা কমিশনের কর্মকর্তাদের সঙ্গে বৈঠকে অন্তর্বর্তী সরকারের পরিকল্পনা উপদেষ্টা ওয়াহিদউদ্দিন মাহমুদ রাজনৈতিক বিবেচনায় নেওয়া এবং কম গুরুত্বপূর্ণ প্রকল্পের তালিকা করতে বলেছিলেন। এই নির্দেশনার পর ভিন্ন মন্ত্রণালয় ও বিভাগ প্রকল্পের তালিকা তৈরি শুরু করে। যে ৩৫টি প্রকল্প বাতিল অথবা স্থগিত হতে যাচ্ছে, সেগুলোর কোনোটির কাজ মাঝামাঝি পর্যায়ে, কোনোটির কাজ মাত্র শুরু হয়েছে, কোনোটির কাজ এখনো শুরু হয়নি। কিছু প্রকল্প অনুমোদনের পর্যায়ে ছিল। মন্ত্রণালয়গুলোর কর্মকর্তারা বলছেন, বাতিল অথবা স্থগিতের তালিকায় প্রকল্পের সংখ্যা আরও বাড়বে। রেল, সড়ক, সেতু, বিদ্যুৎ ও জ্বালানি বিভাগের উপদেষ্টা মুহাম্মদ ফাওজুল কবির খান প্রথম আলোকে বলেন, বিগত সরকারের সময়ে নেওয়া প্রকল্প তিনটি দিক বিবেচনা করে বাতিল করা হচ্ছে। এক. প্রকল্পটি কতটা মানুষের প্রয়োজনে নেওয়া হয়েছে। দুই. প্রকল্প থেকে রিটার্ন (সুফল) কেমন আসবে। তিন. প্রকল্পটি পরিবেশের জন্য ক্ষতিকর কি না। তিনি আরও বলেন, অনেক প্রকল্প শুধু রাজনৈতিক উদ্দেশে নেওয়া হয়েছে। সে প্রকল্পগুলো বাতিল হবে। সাবেক রাষ্ট্রপতি মো. আবদুল হামিদের আগ্রহে কিশোরগঞ্জে হাওরে একটি উড়ালসড়ক নির্মাণকাজ শুরু হয় গত বছর। এটি বাস্তবায়নে ব্যয় হচ্ছে ৫ হাজার ৬৫১ কোটি টাকা। সেতু বিভাগ সূত্রে জানা গেছে, এ প্রকল্পের অর্থায়ন স্থগিত হতে পারে। কারণ, এ উড়ালসড়ক দিয়ে যে পরিমাণ যানবাহন চলাচলের কথা বলা হচ্ছে, সেই পরিমাণ যান চলাচলের সম্ভাবনা কম। হাওরে উড়ালসড়ক নির্মিত হলে পরিবেশ ও জীববৈচিত্র্যের ক্ষতির আশঙ্কাও থাকে। হাওরে উড়ালসড়কটি কিশোরগঞ্জের মিঠামইন উপজেলা থেকে শুরু হয়ে করিমগঞ্জ উপজেলার মরিচখালীতে গিয়ে শেষ হওয়ার কথা ছিল। গত বছরের জানুয়ারি মাসে জাতীয় অর্থনৈতিক পরিষদের নির্বাহী কমিটিতে (একনেক) প্রকল্পটি অনুমোদন দেওয়া হয়। এর আগে ২০২২ সালের সেপ্টেম্বরে ‘হাওরে এবার উড়ালসড়ক, ব্যয় ৬ হাজার কোটি টাকা’ শিরোনামে প্রথম আলোতে একটি প্রতিবেদন প্রকাশিত হয়। ওই প্রতিবেদনে বলা হয়েছিল, এই উড়ালসড়ক নির্মিত হলে দৈনিক যে সংখ্যক যানবাহন চলবে বলে সম্ভাব্যতা যাচাই সমীক্ষায় উল্লেখ করা হয়েছে, তা এখন পদ্মা সেতু ও যমুনা নদীর ওপর নির্মিত বঙ্গবন্ধু সেতুর ওপর দিয়ে চলাচল করা যানবাহনের সংখ্যার চেয়ে বেশি। প্রতিবেদনটিতে এই সম্ভাব্যতা যাচাই সমীক্ষা নিয়েই প্রশ্ন তোলা হয়েছিল। বাতিলের তালিকায় ফেলার বিষয়ে জানতে চাইলে হাওরে উড়ালসড়ক প্রকল্পের পরিচালক সারোয়ার মোর্শেদ প্রথম আলোকে বলেন, অন্তর্বর্তী সরকার যে সিদ্ধান্ত নেবে, সে অনুযায়ী ব্যবস্থা নেওয়া হবে। সুনামগঞ্জ জেলার সঙ্গে নেত্রকোনার সড়ক যোগাযোগ স্থাপনে হাওরে আরেকটি উড়ালসড়ক নির্মাণের প্রকল্প নিয়েছিল স্থানীয় সরকার মন্ত্রণালয়। এতে ব্যয় ধরা হয়েছিল ৩ হাজার ৪৯০ কোটি টাকা। গত ৩১ অক্টোবর পরিকল্পনা কমিশনের এক সভায় প্রকল্পটি বাতিলের সিদ্ধান্ত হয়। বলা হয়, সুনামগঞ্জে উড়ালসড়ক নির্মাণ হলে জীববৈচিত্র্য ও পরিবেশের ওপর নেতিবাচক প্রভাব পড়বে। মৌলভীবাজারের জুড়ী উপজেলার লাঠিটিলা বনে ‘বঙ্গবন্ধু শেখ মুজিব সাফারি পার্ক, মৌলভীবাজার (প্রথম পর্যায়)’ শিরোনামে একটি প্রকল্প অনুমোদন দেওয়া হয় গত বছর। জুড়ী তৎকালীন পরিবেশমন্ত্রী মো. শাহাব উদ্দিনের নির্বাচনী এলাকা। পার্কটি হওয়ার কথা ছিল সংরক্ষিত বনের ৫ হাজার ৬৩১ একর জমিতে। ব্যয় ধরা হয়েছিল ৩৬৪ কোটি টাকা। সংরক্ষিত বনে সাফারি পার্ক নির্মাণ নিয়ে পরিবেশবাদীদের আপত্তি ছিল। পরিকল্পনা কমিশনও আপত্তি জানিয়েছিল। তারপরও প্রকল্পটি অনুমোদন দেওয়া হয়। নতুন সরকার প্রকল্পটি বাতিল করতে যাচ্ছে। সাবেক স্থানীয় সরকারমন্ত্রী খন্দকার মোশাররফ হোসেন মন্ত্রী থাকার সময় (২০১৪-২০১৮) ফরিদপুর শহরের টেপাখোলায় নিজ নির্বাচনী এলাকায় একটি পার্ক নির্মাণের উদ্যোগ নেন। এ জন্য ২০১৮ সালে নেওয়া প্রকল্পে ব্যয় ধরা হয় ১৮০ কোটি টাকা। চলতি বছরের শুরুতে এই পার্কের ভিত্তিপ্রস্তর স্থাপন করেন সাবেক মৎস্য ও প্রাণিসম্পদমন্ত্রী আবদুর রহমান। যদিও প্রকল্পটির কাজ এখনো শুরু হয়নি। এর অর্থায়নও স্থগিত হচ্ছে। ২০১৯ সালে ১ হাজার ৯১৫ কোটি টাকা ব্যয়ে ক্ষমতাচ্যুত প্রধানমন্ত্রী শেখ হাসিনার বেসরকারি শিল্প ও বিনিয়োগবিষয়ক উপদেষ্টা সালমান এফ রহমানের নির্বাচনী এলাকা নবাবগঞ্জে অর্থনৈতিক অঞ্চল উন্নয়নের একটি প্রকল্প নেওয়া হয়। প্রধানমন্ত্রীর কার্যালয়ের সাবেক সচিব ও সাবেক সংসদ সদস্য সাজ্জাদুল হাসানের নির্বাচনী এলাকা নেত্রকোনায় অর্থনৈতিক অঞ্চল উন্নয়নের আরেকটি প্রকল্প নেওয়া হয় ২০১৮ সালে। ব্যয় ধরা হয়েছিল ১ হাজার ৫০৩ কোটি টাকা। বাংলাদেশ অর্থনৈতিক অঞ্চল কর্তৃপক্ষ (বেজা) সূত্র জানিয়েছে, প্রকল্প দুটি বাতিল হচ্ছে। সাবেক জনপ্রশাসনমন্ত্রী ফরহাদ হোসেনের নির্বাচনী এলাকা মেহেরপুরে একটি মেরিটাইম ইনস্টিটিউট নির্মাণের উদ্যোগ নেওয়া হয়েছিল ৭ জানুয়ারি নির্বাচনের পরপরই। প্রকল্পটি অনুমোদনের অপেক্ষায় ছিল। ব্যয় ধরা হয়েছিল ২২০ কোটি টাকা। এটি অনুমোদনের প্রক্রিয়ায় থাকা অবস্থায় বাতিল হচ্ছে। নৌপরিবহন মন্ত্রণালয় সূত্র বলছে, চট্টগ্রাম ও মাদারীপুরে দুটি মেরিটাইম ইনস্টিটিউট রয়েছে। এ দুটি ইনস্টিটিউটে জনবল ও আর্থিক সংকট রয়েছে। সে দুটিকে শক্তিশালী না করে নতুন ইনস্টিটিউট নেওয়া হয়েছিল ফরহাদ হোসেনের চাপে। সংসদ সদস্যদের পছন্দ অনুযায়ী গ্রামীণ অবকাঠামো নির্মাণের একটি প্রকল্প নেওয়া হয় ২০১৮ সালের নির্বাচনের পর। ব্যয় ধরা হয়েছিল ৬ হাজার ৫২৬ কোটি টাকা। এর ৬৮ শতাংশ অর্থ খরচ হয়েছে। পরিকল্পনা কমিশনের গত ৩১ অক্টোবরের একটি সভায় এটি বাতিলের সিদ্ধান্ত হয়। ছাত্র-জনতার অভ্যুত্থানে আওয়ামী লীগ সরকারের পতনের পর মন্ত্রী ও সংসদ সদস্যরা আত্মগোপনে রয়েছেন। কেউ কেউ কারাগারে। তাই তাঁদের বক্তব্য নেওয়া সম্ভব হয়নি। আওয়ামী লীগ সরকার টানা তিন মেয়াদে নিজেদের করা ‘উন্নয়নকাজে’র প্রচারে গত বছর এপ্রিলে ‘প্রান্তিক পর্যায়ে উন্নয়ন প্রচার’ শিরোনামের একটি প্রকল্প নেয়। ব্যয় ধরা হয় ৪৩ কোটি টাকা। এই প্রকল্পের মাধ্যমে গ্রামে গ্রামে গিয়ে বায়োস্কোপের মাধ্যমে সরকারের ‘উন্নয়নকাজ’ মানুষকে দেখানো হতো। এর পেছনে ইতিমধ্যে ১৩ কোটি টাকা খরচ হয়েছে। অন্তর্বর্তী সরকার দায়িত্ব নেওয়ার পর প্রকল্পটির কাজ বন্ধ করে দেওয়া হয়েছে। তথ্য ও সম্প্রচার মন্ত্রণালয় প্রকল্পটি নিয়েছিল। মন্ত্রণালয়ের কর্মকর্তারা বলছেন, এই প্রকল্পের মাধ্যমে বিগত সরকার শুধু তাদের উন্নয়নই প্রচার করেছে; মানুষের কোনো উপকারে আসেনি। সে জন্য প্রকল্পটি বাতিল হচ্ছে। প্রকল্পটির উপপ্রকল্প পরিচালক শরিফুল আরমান প্রথম আলোকে বলেন, উন্নয়ন প্রচার কার্যক্রম আপাতত স্থগিত আছে। দুর্যোগকালে মানুষের আশ্রয়ের জন্য দেশের বিভিন্ন জেলায় ৫৫০টি মুজিব কিল্লা (আশ্রয়কেন্দ্র) নির্মাণকাজ শুরু হয় ২০১৮ সালে। ব্যয় ধরা হয় ১ হাজার ৯৯৭ কোটি টাকা। এখন পর্যন্ত খরচ হয়েছে ৪৫০ কোটি টাকা। ত্রাণ ও দুর্যোগ ব্যবস্থাপনা মন্ত্রণালয়ের কর্মকর্তারা বলছেন, অনেক মন্ত্রী ও সংসদ সদস্যের চাপে তাঁদের এলাকায় আশ্রয়কেন্দ্র নির্মাণ হয়েছে, যা কাজে আসছে না। মুজিব কিল্লা নির্মাণ করতে গিয়ে দেশের বিভিন্ন জায়গায় অনিয়ম ও দুর্নীতি হয়েছে, মানহীন উপকরণ ব্যবহার করা হয়েছে। দুর্যোগ মন্ত্রণালয় জানিয়েছে, এ প্রকল্প স্থগিত থাকবে। ঢাকার হেমায়েতপুর থেকে আফতাবনগর হয়ে দাশেরকান্দি পর্যন্ত মেট্রোরেলের সাউদার্ন রুট প্রকল্প (এমআরটি লাইন-৫) বাতিল হতে পারে। এটি অনুমোদনের অপেক্ষায় ছিল। ব্যয় ধরা হয়েছিল ৫৪ হাজার ৬১৮ কোটি টাকা। সূত্র জানিয়েছে, প্রভাবশালী আবাসন ব্যবসায়ীদের সুবিধার জন্য এই প্রকল্প নেওয়া হয়েছিল। এর বদলে সরকার গাবতলী থেকে নারায়ণগঞ্জ পর্যন্ত মেট্রোরেল (লাইন-২) নির্মাণে জোর দিচ্ছে। গত ২৩ সেপ্টেম্বর সড়ক পরিবহন ও মহাসড়ক বিভাগে চিঠি দেয় পরিকল্পনা কমিশন। চিঠিতে এমআরটি লাইন-৫ প্রকল্প পুঙ্খানুপুঙ্খভাবে পুনরায় যাচাই-বাছাই করে পরবর্তী ব্যবস্থা নেওয়ার কথা বলা হয়। বাতিল অথবা বরাদ্দ কাটছাঁটের তালিকায় ওঠা বাকি প্রকল্পের মধ্যে রয়েছে তিন জেলায় (ফেনী, চাঁদপুর ও টাঙ্গাইল) কৃষি গবেষণা ইনস্টিটিউট নির্মাণ, ১২ জেলায় হাইটেক পার্ক, ডিজিটাল সংযোগ স্থাপন, মোবাইল গেম অ্যাপ্লিকেশন, শেখ হাসিনা ইনস্টিটিউট অব ফ্রন্টিয়ার প্রকল্প। চলতি ২০২৪-২৫ অর্থবছরের বার্ষিক উন্নয়ন কর্মসূচির (এডিপি) আকার ২ লাখ ৬৫ হাজার কোটি টাকা। প্রকল্প রয়েছে ১ হাজার ৩২৬টি। অন্তর্বর্তী সরকার দায়িত্ব নেওয়ার পর থেকে নতুন প্রকল্প নিচ্ছে না। যেসব প্রকল্প অনুমোদনের জন্য আসছে, সেগুলো ফেরত পাঠানো হচ্ছে। পরিকল্পনা কমিশনের কর্মকর্তারা বলছেন, আগামী ফেব্রুয়ারিতে চলতি অর্থবছরের বাজেট সংশোধন করা হবে। সংশোধিত বাজেটে অনেক অগুরুত্বপূর্ণ প্রকল্প বাদ পড়বে। কোনো কোনো প্রকল্পে অর্থায়ন স্থগিত করে দেওয়া হবে। সরকারি উন্নয়ন ব্যয় কমিয়ে ফেললে কর্মসংস্থান ও পণ্যের চাহিদায় নেতিবাচক প্রভাবও পড়ে; যা পরোক্ষভাবে মোট দেশজ উৎপাদনের (জিডিপি) প্রবৃদ্ধি কমিয়ে দেয়। বিশ্বব্যাংকের ঢাকা কার্যালয়ের সাবেক মুখ্য অর্থনীতিবিদ জাহিদ হোসেন প্রথম আলোকে বলেন, পর্যালোচনা করে রাজনৈতিক বিবেচনায় নেওয়া এবং অগুরুত্বপূর্ণ প্রকল্প বাতিল করার পদক্ষেপটি সঠিক। সেই সঙ্গে সত্যিকার জনকল্যাণমুখী নতুন প্রকল্প নেওয়া দরকার, যদি অর্থায়ন পাওয়া যায়। তিনি প্রকল্প ব্যয় কমিয়ে বর্তমান মূল্যস্ফীতি পরিস্থিতি বিবেচনায় মানুষকে স্বস্তি দিতে সামাজিক সুরক্ষা ও সহায়তায় ব্যয় বাড়ানোর পরামর্শ দেন। জাহিদ হোসেন বলেন, এখন সামাজিক নিরাপত্তা কর্মসূচির ভাতা বাড়ানো যেতে পারে। দরিদ্র মানুষকে নগদ অর্থ দেওয়া যেতে পারে।"
  }
]